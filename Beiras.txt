 [http://resistiromorir.blogspot.com.es/p/xose-manuel-beiras-discurso-na.html]
 Ben se decatarían xa as suas señorías de que o texto que veño de ler non está tirado de ningunha copla panfletaria contra as leoninas taxas impostas polo ministro de Xustiza actual, malia que vulneran frontalmente o dereito dos cidadáns do común a unha xustiza gratuita, e reduce a cinzas a norma contida no artigo 24.1 da Constitución, que predica que "Tódalas persoas teñen dereito a obteren a tutela efectiva dos xuíces e tribunais no exercicio dos seus dereitos e intereses lexítimos, sen que, en ningún caso, se poida producir indefensión". Porque resulta evidente que esa reaccionária decisión ministerial incurre na aberración de convirtir o recurso dos cidadáns á xustiza nunha mercaduría, un ben que compre mercar con cartos, so pena de ficar en indefensión.       Non, señorías, non. Ese texto non procede de ningún panfleto popular anónimo. Tampouco é produto da malsán e rebirichada imaxinación do Beiras. Lonxe diso: ben se decatarían xa as suas cultas señorías de que é a reprodución literal dun punxente poema de Rosalía titulado 'A xusticia pola man' e dado á luz no seu libro Follas Novas. Por certo que, se Rosalía publicase arestora ese mesmo poema, non sería alcuñada de 'tola', senón se cadra imputada por 'apoloxía do terrorismo'-ou acusada de incitación á sublevación popular e á desorde pública, que todo pode ser nesta especie de 'franquismo sen franco' que estamos a disfroitar.
 Dirán vostedes que iso todo é pasado e non ven a conto hoxe. Pois, co seu permiso, discrépolles. Para min, o equivalente actual da muller protagonista anónima do poema rosalián, alén de calquera das mulleres maltratadas hoxendía,   tamén leva nome femenino: élles Galiza, élles a cidadanía galega do común: roubada, espoliada, asoballada, desprezada, aldraxada, vítima da inmisericorde cobiza da plutocracia financeira e da inxustiza empoleirada no poder político. Unha cidadanía inerme, acosada a tódolos níveis e en tódalas dimensións dos seus dereitos, liberdades e condicións materiais de existencia: unhas clases asalariadas reconducidas á situación descrita por Dickens para a Inglaterra de hai case dous séculos, unha clase labrega reconvirtida virtualmente en serva coma os foreiros do tempo das loitas agraristas e unha clase media en proceso de redución á pobreza -á inversa xustamente do Brasil de Lula e Dilma. Unha cidadanía do común a piques de ser reducida de feito á condición de súbdita na que se achaba nos antigos reximes europeus anteriores á Revolución francesa. Unha cidadanía galega empurrada á desespranza e o descreimento nas solucións políticas democráticas, enfrontada ao dilema de escoller entre resignarse a 'que fagan de nós un pandeiro' ou ben tomarse 'a xustiza pola man'. E isto ao cabo dun tercio de século de autonomia e seica 'autogoberno' por primeira vez na historia moderna e contemporán da nosa nación. Lindo balance. E quen son os responsabeis políticos deste desenlace? Quen gobernou con maiorías neste Parlamento durante todo ese tempo?
A rebelión cívica arestora en curso -que os da AGE non facemos máis que estimular- procura mesmamente conquerir 'a xustiza pola man' -só que sen verquer "sangue maldita", meiante a mobilización no seo da sociedade civil, democráticamente, sen violencia. Curiosamente, nesa dialética de opostos, só o poder está a exercer a violencia. Exércena tanto o auténtico poder, ou sexa o financeiro da plutocracia internacional, canto o seu simples testaferro, o inquilino das institucións políticas nadas como democráticas e transmutadas en oligárquicas. É o rexime que o eminente sociólogo portugués Boaventura de Sousa Santos definíu como 'fascismo financeiro', metamorfose do fascismo 'clásico' no que os 'nazis de arestora' non lucen cruces gamadas nen precisan impór formas totalitarias de Estado e partido único, nen proibiren prensa independente: abóndalles impór o 'pensamento único', manexaren a 'pantalla mediática', esborrallaren o 'welfare state', convirtiren o 'estado providencia' en 'estado penitencia (Löic Wacquant) e o rexime de liberdades cívico-políticas nunha 'democracia de baixa intensidade' coma o fluído dos 'pastores elétricos' para termar do gando. Violencia económica, violencia laboral, violencia social, violencia institucional. Violencia física tamén. Ás veces como subproduto da violencia social -así a violencia de xénero- e outras da institucional -como a das malchamadas 'forzas antidisturbios', que en rigor están para provocaren disturbios nas mobilizacións cívicas que exercen pacíficamene o dereito constitucional de manifestación. E finalmente, chegado o caso, violencia bélica, como a do estado sionista de Israel en Palestina, subespecie do xénero de guerras 'preventivas' contra 'o eixo do mal' inauguradas polo emperador Bush IIº coa entusiasta complicidade dos seus próceres 'populares' Aznar e Rajoy á altura da invasión de Irak. Nas nosas latitudes, afortunadamente, eses poderes inda non chegaron a empregar esas formas estremas de violencia, simplesmente porque inda non lles fixo falla recurriren a elas. Mais si que, en troques, xa é un poder que mata, selectivamente polo de agora. Vostedes alporizáronse moito cando dixen eu que as suas políticas agresoras do común cidadán matan, e a sua Cospedal alcuñoume de 'tolo' -nada orixinal, por certo. Mais hoxe esa aseveración é xa un clamor popular avalado por colectivos de siquiatras, que incluso forzou ao seu goberno español a receitar aspirinas xurídicas para a doenza dos desafiuzamentos por impago de impagábeis hipotecas: neste país sempre ten que ocorrer unha desgracia moi sonada para que os poderes políticos se ocupen do que debían ter impedido que acontecese -a sua política ignora teimudamente as recomendacións da medicina preventiva.
Nese contexto de constante involución social, ideolóxica e política, na que se volatilizan un tras outro os valores democráticos e republicáns, o escenário interno da autonomía galega sofre unha progresiva degradación, até acadar o paroxismo na pasada lexislatura, cando os inquilinos da Xunta de Galiza proceden a valeirar progresivamente de contido as máis importantes potestades e competencias conferidas polo Estatuto, e a invertiren rotundamente o sentido e finalidade das institucións autonómicas que constituían, en orixe, a sua razón de ser: o autogoverno das cidadás e os cidadáns galegos de nación. Invertíuse a relación entre cidadanía galega, poder autónomo e poder central do Estado. Esa relación fora deseñada conforme a un patrón democrático, como unha relación de abaixo arriba. O povo galego confería un mandato aos poderes autonómicos para autogobernarse, é dicir, resolver políticamente os seus problemas, e máis para facer valer ese autogoverno perante o poder central do Estado. Chegaron vostedes e invertiron esa relación: convirtiron a Xunta nunha delegación do poder central do estado, unha correa de transmisión das decisións da metrópole estatal, como os virreinatos nas antigas colonias, e ao Parlamento dos galegos nunha comparsa das Cortes españolas -máis descaradamente cando se instalaron os seus na Moncloa, claro. Vostede, señor Núñez, ven ser unha simples clonación do 'homúnculo' de Rajoy.
Certamente, esta tendencia viña de ben atrás, mais con vostedes convirtíuse en mecánica de piñón fixo. O señor Fraga Iribarne tentara reabilitarse e exercer realmente de Presidente de Galiza na última etapa dos seus mandatos, mais non tivera recursos políticos abondo para levalo a cabo. Lembro duas ocasiónes en que me confesara: "Téñolle graves problemas coa direición do meu partido en Madrid". Enténdase: Aznar, Rajoy, Romay -os decapitadores de Cuiña que o enviaron a vostede tal como enviaba o Borgia do 'Principe' de Maquiavelo os seus 'propios' á levantisca Emilia Romagna. Asi que vostedes, unha vez instalados na Xunta, limitáronse a xestionar en Galiza os dictados e intereses do poder central español como quen administra un servizo privatizado de correos -que é a sua verdadeira especialidade, non si, señor Núñez?.
A brutal incidencia da crise financeira, transformada agora nunha 'grande depresión', non fai máis que exacerbar unha patoloxía que viña de atrás e levar ao límite do humanamente suportábel o sofremento dunha maioría social indefensa, mentras os primordiais causantes e culpábeis financeiros e políticos desa traxedia popular, non só fican impunes, senón que dictan as antidemocráticas políticas agresoras contra a xente do común, que mesmo aproveitan pra faceren o seu agosto como meigas chuchonas das enerxías cívicas e os recursos materiais da cidadanía galega. Nunca antes como na pasada lexislatura resultou tan certeira a metafórica afirmación de que a autonomía galega estaba nas mans das 'forzas de ocupación'. Mais falar de 'crise' na Galiza esixe certas precisións e termos presente un longo proceso que percorre cáseque toda a duración da 'nosa' autonomía política. Vexamos primeiro cal é a situación deste noso país e a doenza que padece.
A diagnose feita por economistas e sociólogos formados na Universidade compostelán poderíase resumir así: "A realidade contemporánea de Galiza é a dunha sociedade periférica que padece, á maneira dunha colonia interior, a dinámica do desenvolvemento desigual no ámbito do Estado español -e da Unión Europea. A dinámica, en síntese, da espoliación, co vaciado do seu contido demográfico e da sua substancia económica e cultural". De aí derívase que os problemas cardinais que plantexa a patoloxía económica, social e cultural da Galiza son de índole política. Quero dicir que as doenzas da nosa realidade non resultan problemáticas en si mesmas, poisque están correctamente diagnosticadas e pronosticadas. A sua problematicidade sitúase no nível da política: durante o terzo de século que levamos de autonomía, o poder político -co só intervalo dos governos tripartito e bipartito e, se cadra, da lexislatura inaugural- fixo caso omiso desas diagnoses.. Pois, pola contra, o reto estriba en sermos quen de criar as condicións políticas necesarias para erradicarmos os tangaraños que tollen o corpo e o esprito da nosa sociedade nos tres níveis da sua estrutura: económico, ideolóxico-cultural e político-institucional. Dixérao xa hai meio século Valentín Paz Andrade -referente este ano das Letras Galegas. Eis o reto que debe afrontar calquer governo galego que se precie. Mais non o fai. Non o fixo tampouco vostede, señor Núñez, na lexislatura pasada: fixo todo o contrario. O resultado está ben á vista: imos a recú, coma un autobús no que o chofer levase posta a marcha atrás.
O espólio que está a padecer Galiza opérase nas diversas dimensións da sua realidade: materias primas, formación de capital, forza de traballo, potencial demográfico, criación científica e técnica, patrimonio cultural, patrimonio natural. Singularmente, as formas primordiais dese espolio son: 1. o espólio enerxético. 2. o espólio financeiro. 3. o exterminio do campesiñado e a xente mariñeira. 4. a expatriación forzosa das xeracións mozas. 5. o etnocidio. 6. o ecocidio. Eis "as veas abertas da Galiza" -na metáfora do meu entrañábel Eduardo Galeano para América Latina.
Cada unha desas seis 'veas abertas' derrama o potencial dinámico dunha peza clave na estrutura do noso país, en canto espazo natural, realidade social e povo con identidade de seu. E non son fenómenos conxunturais ou pasaxeiros, senón estruturais e de longa duración. Unha política de autogoverno, con maiúsculas, debera estar aí para lles facer frente. Mais non o fixo nen o fai, antes nen despois do parto da autonomía. E agora mesmo, até reduplica o seu impacto destrutor. Hai mostras evidentes, mesmo cinxíndome ao período do que teño eu memoria. O espólio dos recursos enerxéticos iníciase cos encoros hidroelétricos, esquilma logo en só vinte anos os lignitos, e até nos rouba agora o vento que disque 'é noso'. O espólio financeiro comeza coa absorción da densa rede do banco de 'La Coruña' nos anos sesenta, e culmina coa recentísima do 'Pastor' e o latrocinio das Caixas populares de aforros e a estafa das 'preferentes'. O exterminio do campesiñado e a xente mariñeira empeza co trasvase masivo de traballadores -500.000 en dous decenios- non á industria galega, senón a Europa, Catalunya, Euskadi e Madrid, e culmina coas leoninas políticas agraria e pesqueira da UE servilmente obedecidas polos governos de turno. O espolio do proletariado asalariado comeza coas 'reconversións' que mutilan a masa laboral na industria - a fins de século faina retroceder ás magnitudes de comenzos dos sesenta, nada menos- e culmina coa sucesión en cadea de criminais contra-reformas laborais e a 'barra libre' para o desemprego provocado. A expatriación forzosa da mocidade acada arestora cifras análogas aos tempos da enxurrada emigratoria a Europa -só que, agora, con títulos de ensino superior na faltriqueira e no escenario dunha demografía arqui-envellecida e exausta, e dun paro xuvenil que os ameza con chegaren á idade da pre-xubilación antes de obteren un emprego digno e estábel, ou sexa, un futuro consistente en pasaren direitamente de parados a xubilados -sen pensión, claro é. O etnocidio comezara coa imposición a labazadas da moi didáctica consigna "no sea usted bárbaro: hable la lengua del imperio" durante a tiranía franquista, e culmina coa sua teima na normalización lingüística do 'idioma proprio de Galiza', que naturalmene é o español, como o seu nome indica e a secta da 'Galicia bífida' proclama, elevada a paranoia de 'limpeza étnica' na sua inefábel campaña de analfabetización en galego, sen precedentes nen tan sequer en governos post-coloniais africáns a respeito do swaghili, o bantú, o zulú ou calquera outro diles. Enfin, o ecocidio, a cada vez máis brutal agresión aos ecosistemas agrarios e mariños. Un desastre moi relacionado coa forestaqción 'contra natura' e a destrución das formas non-capitalistas de pesca e agricultura sustentábel praticadas pola exterminada cultura labrega e mariñeira, que só precisaban unha modernización congruente coa sua lóxica, encomiadas e defendidas frente aos 'pailáns vilegos' por unha xinea de ilustrados que vai dende Cornide ou Labrada no XVIII a Díaz de Rabago, Rof Codina, Cruz Gallástegui ou Domingo Quiroga no XX. Seguro que lles sonan. Un desastre agora en risco de se tornar catastrófico pola cobiza dos recursos do subsolo en Bergantiños, na Terra Chá e así seguido, que poden convirtir este país nunha especie de Katanga -moi europea, iso si.
E vostedes, e os seus antecesores 'populares' nestes tres decenios de autonomía prodixiosa, ónde estaban, qué facían, para ónde ollaban dende a sua atalaia de San Caetano?. Non me contesten, porque ben o sei: para Madrid -que a Bruxelas e Berlin non lles alcanzaba a vista. E inda ten coallo vostede para solicitar a investidura desta cámara e seguir así a comandar impertérrito a sua brigada de demolicións?.
Mais abofé que non todo é culpa de vostedes e os seus predecesores na Xunta. Algunha eiva procede certamente xa do proprio deseño institucional da nosa autonomía. A primeira consiste en que o Estatuto de Galiza non é equivalente a unha Constitución dun Estado galego integrado nun Estado Federal español, senón que é unha Carta autonómica elaborada e outorgada polas Cortes españolas con rango de 'lei orgánica', de xeito que calquer outra lei orgánica desas Cortes sobre calquer materia ten o mesmo rango que o proprio Estatuto, co que xa en orixe fica aberta a vía para a invasión de competencias lexislativas atribuídas ao Parlamento de Galiza -unha vía que o poder central ía utilizar de xeito cada vez máis reiterado e até abusivo, e non só con leis orgánicas senón tamén con leis ordinarias e até normas de rango inferior. Iso seica se chama respeito institucional á autonomía galega, non si?. 'Respeito': unha palabra que vostede repite a esgalla en calquer entrevista: 'eu respeito', 'nós respeitamos'. É unha especie de frase comodín que vostede emprega pra non contestar con franqueza a nada.
E eiquí xurde a segunda caste de eivas conxénitas. Nefeito, no Estatuto só algunhas das competencias se definen como 'exclusivas', que son as que non teñen outro límite que os proprios preceptos da Constitución. Mais, curiosamente, as desa caste que se enuncian no Estatuto non son as máis cruciais para o reto primordial dunha política estratéxica de desenvolvemento do noso país que puidese tiralo do da sua condición 'periférica' na Penínsua e en Europa. Hai outras que se denomínan 'exclusivas', mais non o son, porque están sometidas ás 'bases' que estableza a 'política do Estado' -e esa política ben sabemos, e padecemos, que sempre barre para o centro ou o Mediterráneo. Entre esas competencias falsamente exclusivas estánlles nada menos que industria, agricultura, gandeiría, comercio interior e intermediarios financeiros, léase Caixas -e así pasou o que pasou. Unha proba de que ese marco competencial non permitía operar -sen luz verde central- unha política eficaz de desenvolvemento, está en que, nos case tres decenios que levamos integrados 'en Europa' Galiza estivo no furgón de cola das 'rexións' máis empobrecidas da actual Unión Europea. A non ser que os sucesivos governos da Xunta fosen ineptos no uso das competencias -e daquela cómpreme reiterar que vostedes levan gobernado durante vintecinco dos trinta e un anos que levamos de autonomía. E cando o governo bipartito da antepasada lexislatura tentou abordar unha reforma do Estatuto que afortalase o poder autónomo, procurou o seu consenso, pero vostedes boicoteárono. Moi lindo servizo a Galiza.
Obviamente, esta precaria situación do poder autónomo agravouse dende o ingreso en Europa. As decisións de Bruxelas convirtíronse no pretexto perfecto para eludiren responsabilidades: nada se podía facer sen Bruxelas. Só unha mostra ben elocuente: a comenzos dos noventa apresentamos unha proposición de lei de ordenación gandeira que, de terse aprobado, o sector gandeiro non estaría hoxe na situación agónica en que o puxeron vostedes e os gobernos de Madrid e Bruxelas. Pois rexeitárona porque seica colisionaba coa directiva non sei cantos de Bruxellas, que polo visto estaba por riba do Estatuto de Galiza e da propria Constitución española. A sumisión dos ocupantes do poder autónomo galego aos dictados 'da superioridade' pasará á nosa Historia como un dos comportamentos maís vergoñentos e desleais coa cidadanía de cantos poida rexistrar a historia polìtica de calquer povo en tempos de paz. Apenas houbo casos nos que a Xunta recurrise perante o Tribunal Constitucional invasións flagrantes das suas competencias. Fixeron vostedes da Galiza unha autonomía 'domada e castrada', como reza a coñecida crónica do s.XVI.
E inda logo houbo as treicións inescusábeis. A meiados dos noventa, o BNG logrou que este Parlamento aprobase por unanimidade un plan a sete anos de modernización da rede ferroviaria interna galega. Compría logo levalo ás cortes de Madrid. Levárono cando Aznar foi xefe do governo, mais, abraiantemente, a sua maioría nas Cortes votou en contra: morreu ali ese plan e hoxe a rede ferroviaria galega está como ben sabe a xente que a padece en Ferrol, Betanzos, Lugo ou Monforte.. Pero incluso en custións que non dependían do marco competencial, o desleixo dos poderes galegos resulta abraiante. O Estatuto establece que este Parlamento deseñará por lei a demarcación das comarcas coas correspondentes administracións, ademáis de dotar de persoalidade xurídica ás parroquias -como a teñen en Portugal as 'freguesías'. Até hoxe: papel mollado -pra que non rosmasen as suas deputacións provinciais, supoño. Vaino facer vostede, no canto de andar a enredar co lerio das fusións de pequenos concellos rurais ?. Quiá!. E inda -reitero- ten vostede o coallo de pedir a investidura para proseguir esa traxectoria de utilización da autonomía para todo o contrario de aquilo para o que foi conquerida despois de século e meio de loita cívica e democrática, dende os mártires de Carral do 1846 deica Bóveda e Castelao?.
 O proceso que estou a referir acada o seu 'climax' na pasada lexislatura, após a inxusta derrota pola mínima do governo bipartito -mais as eleicións rara vez fan xustiza, nen están pra iso. Desque se instalaron vostedes en San Caetano, a acción do seu poder tornouse inmisericorde contra os cidadáns, empurrada por dous furacáns procedentes do leste. O primeiro: a reaccionária e antidemocrática ofensiva ultraliberal desencadeada pola plutocracia financeira transnacional, políticamente instrumentada en Europa pola famosa 'troika' para convirtir a UE nun 'IVº Reich sen wermacht', coa 'kaiserina' Merkel entronizada como nova 'führer' dese enxendro. Isto non o inventei eu: a propria gran dereita alemá afirma que, a fin de contas, iles acabaron por gañar a IIª Guerra Mundial -contábamo hai meses Ignacio Ramonet. Unha ofensiva na que eses incontrolados poderes financeiros están a aproveitar a crise, causada por iles mesmos, para pegaren un chimpo sen precedentes no proceso de concentración da riqueza e o poder no consabido un por cento dos máis ricos, mediante a ruina de case tódolos demáis segmentos sociais, maiormente as clases traballadoras e medias -tamén nisto son iles quen din que o seu é unha vitoriosa 'guerra de clases'. O malchamado Pacto Fiscal, que carboniza a soberanía das cámaras lexislativas dos estados aos que se aplica e convírteos en simples protectorados dese novo Imperio alemán, non é máis que unha nova arma desa guerra, e xa están a organizar un novo organismo europeu de supervisión fiscal pra controlar a emisión de débeda dos estados do sul. Inda este vran, Susan Watkins relataba os nomes e fechorías dos 'arquitectos oficiais' desa nova 'gestapo' imperial: Mario Draghi (presidente do BCE), Durâo Barroso ( da Comisión Europea), Jean-Claude Juncker (do Eurogrupo), e Herman Van Rompuy (do Consello Europeu). Aforrareilles relatar os seus 'pedigrees' de cans de presa adestrados para matar. As políticas instrumentadas pola 'troika' para esa guerra constituen un auténtico crime de Estado contra a cidadanía do común e a democracia, mais foron servilmente asumidas polos governos do Estado español: primeiro, con prantos de velorio, por Zapatero; logo, con 'ardor guerero' e benzóns do cardeal Rouco para esta santa Cruzada, por Rajoy.
 Vostedes fiixeron esactamente o mesmo eiquí. Non sei se con bágoas de crocodilo ou con 'ardor guerrero' tamén. Non o sei nen me importa: colaboraron servilmente nese crime de Estado, eiquí contra a cidadanía galega, tanto a que non os votara como a que si tamén. Iso si: disfrazáronse. O disfraz máis vendido foino o lerio da 'austeridade'. A política de austeridade, aplicada nunha 'grande depresión' como a actual, ademáis de ser unha aberración científica que faría suspender a calquer estudante primeirizo de macroeconomía, é unha enorme e falaz patraña, cando os máis ricos están a facer o agosto e os banqueiros, magnates e homes de estado retíranse con 'pelotazos' multimillonarios en euros das institucións que arruinaran. A súa panxoliña de que 'non hai cartos' é un embuste descomunal, porque vostedes saben que hoxendía hai máis cartos que nunca na historia da humanidade: só que están maormente nas mans dos potentados delincuentes que non aportan un can ás arcas públicas, que os agochan ou levan a paraísos fiscais e saben que, se acaso os inspectores de Facenda honestos os descubren, vostedes daránlles 'amnistías fiscais' -porque vostedes só governan para iles e están ao seu servil servizo. Ou acaso non houbo cartos para 'resgatar' con fondos públicos á banca afundida por desaprensivos e cobizosos especuladores embarcados en irresponsabeis aventuras cos cartos das empresas e as familias que llelos entregaran en depósito?. Inlcuídas as Caixas, porque eran entidades de aforro popular e economía social, cobizadas polos bancos. E non endebedaron ao Estado para facer iso? E logo non poden endebedalo para servir ás enmpresas eficientes e aos cidadáns do común, como debera obrigalos o seu compromiso eleitoral con iles? Acaso non é un crime político deixar desamparados aos cidadáns máis necesitados de axuda para pagar agora aos bancos alemáns?. E inda fachendea vostede de que 'Galicia paga'. A quén?. Aos parados, aos enfermos, aos escolares, aos vellos, aos discapacitados, ás mulleres con fillos que manteren... ou aos especuladores europeus que nos debían pagar iles a todos nós, pra nos devolveren o roubado?. Manda truco co patriotismo e o catolicismo de vostedes!. Porque pra serviren aos plutócratas, vostedes non vacilan non só en dinamitar os dereitos laborais e sociais conqueridos polos cidadáns, senón inclusive en desmantelar o mesmiño Estado moderno e reinstauraren estados neo-medievais ao servizo do que a ciencia política xa denomina 'capitalismo feudal'. Non dubidaron na pasada lexislatura. Nen sequer lles importou crebar en varias ocasións o principio da 'seguridade xurídica' fundamental para as relacións da administración cos administrados -como por caso na falcatruada dos eólicos. Leváronse por diante a sanidade pública e universal, o ensino público e gratuito, os servizos sociais e un longo etcétera que non hai tempo de enumerar. Pois tamén andan a desmantelar, privatizar e mercantilizar até a administración pública, que foi o primeiro pear do Estado moderno mesmo antes da Revolución francesa. Sem
ellan vostedes a caste política dos últimos Austrias -incluso algúns na fasquía facial, como tirados dos lenzos de Velázquez.
E o segundo furacán procedente do leste: a xenófoba xíria do chovinismo español máis reaccionário contra os valores identitarios da nación galega; esa ideoloxía odiosa de quen é incapaz de entender e aceptar a existencia do 'outro' diferente de ún mesmo -e menos aínda de recoñecelo cono ser humán dotado de xenuinos dereitos individuais e colectivos. Vostedes puxéronse ao servizo desa barbarie que pervirte todo o que toca, a empezar polos valores e pola propria linguaxe -como cando deturpan o contido semántico da palabra 'liberdade' para escravizaren aos máis febles. Afanáronse vostedes a asfixiar o entramado cultural galego tecido heroicamente baixo o fascismo franquista e desenvolvido despois por milleiros de cidadáns entregados a un labor cultural tantas veces gratuito e sempre malpago, na literatura, na edición, no teatro, na música popular e culta, na plástica, no audiovisual, e así seguido. Sabe vostede que non hai cáseque ninguén que, na escrita, no teatro , na música, poida vivir do seu labor criativo? Parécelle normal?. E que agora, grazas a vostedes, incluso adoitan ter que costearen iles a edición ou produción das suas obras, porque vostedes están a matar de fame a editoriais, grupos de teatro ou musicais?. E a sua hipócrita guerra suxa contra o idioma galego sobarda tódolos níveis imaxinábeis da infamia e a treición. Pois non satisfeitos con todo iso, tamén encetaron o 'despece' dos contidos políticos do Estatuto, para reducir a autonomía á xestión administrativa dunha deputación supra-provincial.
VII. Coa sua servil obediencia á barbarie ultraliberal vostedes están a matar o corpo social do povo galego. Coa sua cipaia sumisión ao xenófobo chovinismo español están a tentar matarlle a este povo a sua alma.. Mais son vostedes mesmos os que asi matan a sua: se disque son católicos, saberán que mesmamente ésa é a noción do 'pecado mortal'. E inda ven vostede eiqui a pedirnos o voto para a sua investidura?. Considéranos capaces de atreizoar até ese punto ao povo que nos paríu e nos amamantou?. Desengánese de vez: ou dá vostede unha virada de cento oitenta graos na sua singladura, ou deixa de governar contra os cidadáns e torna a defendelos contra os que os agreden e espolian, ou loitaremos contra vostedes con tódalas nosas forzas, coa palabra e a acción democrática, dentro e fóra desta cámara. Dentro, para impedirmos que a convirtan nunha 'cámara de gas' -virtual, claro, polo de agora. E fóra, para contribuirmos á nacente rebelión cívica, que é a única espranza de recuperación da soberanía popular perdida, o único xeito posíbel de que a política se enxendre na sociedade civil, que os cidadáns sexan os seus protagonistas e nós simplesmente os seus fideicomisarios nunha cámara de representantes merecente de tal nome.
Dixen.


[http://www.anova.gal/as-palabras/pensamentos/151-exhortacion-a-desobediencia]

Quero ser moi sinceiro. Quero falarvos co corazón aberto sen perder o control dos sentimentos polo meu compoñente racional: Son un home emotivo e até apaixoado, que se exalta, mais ao mesmo tempo son un ser que cré na razón, e que nunca deixou de exercer a razón na medida das súas posiblidades. E quero dirixirme a vós dende a solaina da miña xeración: a xeración que retomou o testigo directamente dos supervivintes da Xeración Nós e do Partido Galeguista, e mesmo das Irmandades da Fala, e máis a traveso da conexión cos que empezaron a montar os dispositivos da loita cultural posíbel baixo o franquismo arredor da Editorial Galaxia nos anos 50.

Esa xeración, en rigor, o que ten para min como definicións primordiais é que é unha xeración de xentes que nos moviamos por valores, e nunca por intereses; e que tiñamos a ética como fundamento da política –e primordialmente a ética da fraternidade, a ética da irmandade, da irmandade no sentido da noción histórica das irmandades dos Irmandiños, e polo tanto da auténtica revolución baixo-medieval das camadas de servos e da burguesía das cidades e da fidalguía baixa fronte ao poder despótico e oligárquico do Estado, da Coroa de Castela, e da nobreza "alburgueira e bárbara". Ise é o sentido que ten para nós a noción de irmandade, e xa que logo a de fraternidade, equivalente á de irmandade, non no sentido patriarcal, senón no que lle conferíu a esquerda do bloque revolucionário francés do 1789: a fraternidade como principio de democracia horizontal, como principio necesario para integrar no proceso revolucionario de emancipación ao 'cuarto estado', aos 'sans culottes', aos que non tiñan bens de seu nin medios proprios para viviren. Ise é o sentido que ten nas Irmandades da Fala –ao cabo, fala dos oprimidos e desposuídos– e o sentido co que está inserido no ideario do nacionalismo galego, dende os Precursores ao Partido Galeguista.

Por iso eu sempre me lembro das cartas cruzadas entre os galeguistas, tanto os que estaban no exilio ou de alén-mar coma os de acó. Tratabanse de 'irmáns', e non no sentido patriarcal, insisto, senón no antitético da "lei de familia": no sentido da "lei civil", no da fraternidade –na que nós seguimos a insistir porque é a única base posíbel da formulación ética dun movemento que ten que ser un movemento da nación no seu conxunto, ou sexa, do común cidadán no seu conxunto.

Porque non hai movemento de emancipación nacional dun povo espoliado, dun povo asoballado, dun povo colonizado, que poida prosperar se non é un movemento de fraternidade onde esteñan por diante os eixos vertebradores dun proxecto común de emancipación nacional e social. Non pode habelo. Se falamos dos bós e xenerosos... Algúns –moitos e moitas– pensamos o que dicimos cando cantamos o Hino nacional galego. Algúns, moitos e moitas, seguimos a descodificar conscientemente o que siñifican as verbas de Pondal cando fala dos "bós e xenerosos", e cando pola contra define aos "imbéciles e escuros, e férridos e duros". E sabemos perfeitamente que, daquela, "bós e xenerosos", iso siñifica "fraternidade". "Hai sitio para todos", dixera Castelao: cómpre que este país reorganice a sua capacidade de ser quen mediante un amplo encontro fraternal de tódolos cidadáns de boa fé, de tódolos descolonizados para descolonizaren aos demáis. É a única maneira de artellar un proxecto alternativo do común fronte a un poder oligárquico e despótico –que é a metarmofose actual do fascismo. Estamos a padecer a metamorfose actual do 'Atila en Galiza', e levamos camiño dunha 'Galiza mártir', aínda que sexa ou pareza incruenta: hai moitas maneiras de ser mártir, e moitas maneiras de esborrallar un país. Están a facelo, dándolle a volta polo forro ao sentido que tiñan as precarias institucións de autogoverno. Están empoleirados en San Caetano, convirtidos en brigada de demolicións, limpeza étnica, ecocidio e socialicidio. Os que inclusive cando ocupan unha institución chamada Valedor do Povo, transfórmanse en mutantes que convirten ao 'valedor' en 'agresor' do povo, da sua cultura e do seu idioma. Estamos perante a subversión total das institucións criadas na democracia. E fronte a isto, ou ben facemos profisión da ética da solidariedade, da fraternidade, da igualdade, ou sexa, ou ben facemos profisión e prática dos principios republicanos dunha sociedade, en clave da nosa nación e do noso povo, ou seremos falsos e mintiráns, e non seremos 'bós' nin 'xenerosos' –e estaremos mal que ben treizoando aos nosos ancestros, treizoando a loita dos Bóvedas e os Castelaos que invocamos, dos Faraldos, das Rosalías e de todos e tódalas demáis. Tamén a da moitedume de homes e mulleres comúns represaliados e esquencidos, mesmo de mulleres que estiveron no maquis cos seus homes –como por caso as recollidas no último libro de Aurora Marco, as mulleres silenciadas, das que nunca se fala, mais que foron un factor fundamental para a resistencia fronte o fascismo no monte durante os anos 40 e 50.

Eu non estou a botarvos un mitin, non: estou a falarvos coa voz dunha xeración. Dunha xeración nun senso moi amplo: non estritamente só dos que fomos nados entre 1930 e 1940, a xeración na que estamos inserid@s quen decidimos abordar a prática polìtica emancipadora organizada nun Consello da Mocedade que fendeu imediatamente, pero que moi logo daría lugar ao nacemento do PSG e da UPG. Non só a xeración nada nese estrito período, dígovos, senón unha xeración máis ampla, que abrangue dende os anos vintetantos hastra meiados dos corenta. É a xeración que en definitiva consegue acadar masa crítica á altura da data que en toda Europa ten unha cór bermella, que é o 68, o do 'maio francés', mais tamén na América o 68 dos asasinatos do Ché e de Luther King e dos movementos de protesta contra a guerra do Vietnam e da eclosión das loitas polos dereitos civís e contra o racismo e o colonialismo imperial. Como agora os movementos cívicos de protesta e denuncia contra a tiranía dos banqueiros, da plutocracia que controla e manipula os malchamados 'mercados' financeiros. E non esquenzamos que, antes do maio francés do 68, en febreiro-marzo, estralara a rebelión do 68 na Universidade de Santiago de Compostela –moitos de nós estabamos alí. Esa xeración que fixo masa crítica e que soubo lanzar todo un proxecto común xa daquela, de orgaización das forzas cívicas fronte ao fascismo para irmos cara unha creba democrática, iso que foi roubado dende arriba por un contubernio de organizacións internacionais erixido en directorio na sombra e presidido polo Departamento de Estado dos EEUU, aló polos anos setenta.
A nosa xeración, insisto, movíase por valores e non por intereses, tiña a ética como fundamento da política, e máis o respeito e a veneración aos nosos ancestros e devanceiros, dende os Precursores á Xeración Nós e o PG. Praticabamos aquilo que na arte está tan absolutamente demostrado: que non hai vangarda sen tradición –as vangardas xurden nas artes cando hai detrás unha tradición, hai unha relación dialética entre a vangarda e a tradición. E a vangarda que foi a nosa xeración na loita cultural e cívica, con novas formas de facer loita cultural –como ten relatado Manolo Caamaño– e na loita social coa xestación e a criación de organizacións proprias nos movementos sindicais –o SOG como xérmolo do que logo ían ser a ING, INTG e así seguido, e as Comisións Labregas despois convirtidas no actual SLG– ou mesmo de organizacións precursoras e pioneiras na defensa ecolóxica do noso país, como ADEGA, en 1976 nada menos. Esa xeración, fundamentalmente, foi vangarda. Pero foino porque soubo perfeitamente coñecer, estudar e recoñecérese nunha tradición existente dende a Revolución galega de 1846 –máis: dende os proprios Ilustrados galegos do XVIII– deica a bestial irrupción de Atila na Galiza do 1936. E porque sempre pelexamos por unha nación de iguais, unha nación de cidadáns –e xa que logo polos principios e valores republicanos.

Mais, acaso é ésta, hoxe, unha xeración derrotada? Confésovos que, nos momentos de máis negro pesimismo, nos últimos tempos, eu, con frecuencia, teño dito, teño confesado aos meus íntimos, á xente nova coa que traballo no Encontro –e non só xente nova, compañeiras e compañeiros de diferentes fornadas, e mesmo aos meus proprios fillos– que eu coido que son membro dunha xeración derrotada. Porque era, ou semellaba ser, a xeración chamada a dirixir, a liderar, a protagonizar lexítimamente o post-franquismo, nun proceso constituinte de construción 'ex-novo' dunha fórmula democrática de Estado plurinacional baseado no exercizo combinado da soberanía popular polos cidadáns e de cadansúa soberanía nacional polos povos que decidísemos artellalo. Mais ao cabo fomos unha xeración suplantada por outra xente que non tiña detrás esa traxectoria de combate antifascista a prol dos dereitos e liberdades democráticas dos cidadáns e dos povos. Abofé que non foi iste un fenómeno acontecido só na Galiza. Deuse no conxunto do Estado español, con variantes e en medidas diversas. Deuse asimesmo noutras transicións. Estámolo a ver, inclusive en tansicións como a que se deu na reunificación alemana, cando ún descobre que a tan neoliberal 'kaiserina' Merkel, non só fora xefa das mocidades do partido do poder na DDR, senón que funcionaba como confidente da famosa Stasi, a policía política de aquil rexime, e que 'cambiara a chaqueta' nun tris-tras –como eiqui Fraga: non hai 'fragas' só na Galiza.

Mais, é realmente a nosa unha xeración derrotada? Pois non; pois non. Non somos unha xeración derrotada –só que nos tocou vivirmos arestora, con todas e todos vós, o final dun ciclo histórico. Estamos a presenciar e vivir o final dun ciclo histórico. Ao nivel mundial, do sistema-mundo, o final dun ciclo sistémico, dun ciclo de hexemonía, unha 'crise de hexemonía' –que deriva nun período de 'caos sistémico'. Está ben á vista, é evidente. Un ciclo tamén en Europa, o calexón de sal-se-podes no que está metido o proxecto institucional da UE, dunha UE deturpada e convirtida unicamente nunha unión monetaria que agora fai auga por ámbolos dous costados, que está abocada ao fracaso, xa fracasou. Unha UE onde instancias que non teñen aval democrático ningún son as que dictan consignas aos inquilinos das institucións políticas dos estados, organismos que son testaferros dos poderes plutocráticos que deciden se un presidente de governo, grego por caso, eleito mal que ben por sufraxio popular, pode ou non convocar a un referendum aos cidadáns. Unha UE onde eses mesmos xerarcas da chamada 'troika' –BCE, FMI e Comisión da UE– poden remudar un governo e pórenlle á cabeza aos axentes dos Goldman Sachs de turno que foron outrora os causantes da traxedia que arestora está a padecer o común cidadán, sexa grego, portugués, irlandés, italián, galego ou euskaldún. Estamos a vivir o final do ciclo aberto despois da II Guerra Mundial no 45, e dunha UE 'caput', que ou ben conseguimos entre todos re-construir peza a peza e paso a paso, dende as bases da Europa dos povos, da Europa dos cidadáns e da Europa social, ou evidentemente non fará máis ca derivar nun neo-totalitarismo de facto cada pouco menos camuflado. E estamos, a nivel estatal español, no estertor final do rexime nado da 'modélica' Transición –modelo de fraude política, quer dicir– que naturalmente está a acabar, de modo análogo a como estaba acabando a Iª Restauración borbónica a finais dos anos 20, de xeito análogo –análogo, digo, non igual, porque a Historia non se repite– está a rematar esta IIª Restauración no segundo decenio do s.XXI. Un rexime que apodrece, está a apodrecer 'ao vintimperio', como o cadavre de Polinice na traxedia de Antígona na recriación de Anouhil que traduciramos ao galego Franco Grande e máis eu, vai alá xa meio século. E polo tanto tamén, o remate dun ciclo histórico en Galiza: o remate da Autonomía. Cando a Autonomía se transforma no seu contrario. Cando se convirten as institucións autonómicas nunha a xeito de Deputación Supra-provincial: non deixa de ser un sarcasmo que, cando o nacionalismo galego levaba todo o século XX a reclamar inútelmente a supresión das Deputacións provinciais, agora sexan os seus inimigos e recalcitrantes boicoteadores desa medida os que digan que convirá suprimilas -e non precisamente polas mesmas razóns e obxectivos, claro é.

Daquela, nese ciclo histórico o que estamos a vivir é o remate dunha época. Pero simultáneamente estamos a percibir como comezan a enxendrarse as bases dunha época nova. A subversión reaccionaria das institucións políticas, a metamorfose do fascismo –metástase, no caso español, poisque de aí nunca fora erradicado–, a especie de IVº Reich que se está a impoñer, o poder obscenamene ubicado fóra das institucións políticas e exento de calquer caste de control democrático, os monecos de ventrílocuo en que son convirtidos os representantes eleitos dos cidadáns, que deixan de os representaren xa dende antes de que os voten e están simplesmente ao servizo dos poderes que lles marcan as pautas anti-democráticas de actuación, a contumaz prática de governar contra os cidadáns, a impunidade dos crimes do poder, e enfin, o que digo, unha 'soberanía de cartón', un Estado en proceso de liquidación a prezos de saldo: velaí o panorama que dexergamos na nosa contorna. E sen embargo, nen nós como xeración, nen vós como cidadáns, nen este povo, nen os povos do mundo, estamos derrotados. Simplesmente compre recuperarmos o protagonismo como povos e como cidadáns. É a hora da cidadanía exercente como tal. É a hora da soberanía popular no sentido prístino da palabra. É a hora da reconquista dos dereitos e as liberdades cívicas e políticas efectivas. É a hora dunha nova creba democrática con este rexime putrefacto e cun sistema aberrante e homicida, que leva camiño de acabar coa biosfera e, pola mesma, coa existencia do proprio planeta. É a hora da rebelión cívica como motor da emancipación dos indivíduos, as clases e os povos esmagados. É a hora da asunción dos principios e a prática dos valores republicáns. É a hora da lealdade ao común cidadán e non da obediencia ás organizacións, mesmo ás organizacións das que formamos parte, se resultar imposíbel ser leal aos cidadáns séndomos obedientes ás directrices das organizacións.

Iste é o momento no que estamos, e só quero, eu, ser nisto o espello de todas e todos vós. Só quero exhortarvos á desobediéncia, a exercéredes a dignidade e a praticáredes a indignación. A séredes a consciencia activa e combativa desta nación de Breogán, dado que nos corresponde agora aos cidadáns do común asumirmos a responsabilidade que tiñamos delegada nos nosos representantes eleitos. E nesa loita estarei convosco, man con man, no proxecto común de toda a cidadanía galega, agás as oligarquías e os pontos de apoio dos poderes que nos espolían, nos alienan e nos queren borrar do mapa e da Historia.

Con estes principios, con ese proxecto, nese combate estarei convosco mentras teña azos. Mentras siga a alentar. Porque unha vez, hai ben tempo, escribira, neses caderniños de notas que na adolescencia e na primeira mocedade levaba decote conmigo, e logo deixei, e ao cabo desapareceran –moitas veces escribía niles cousas proprias de vellos, e non dun mozo como eu era– escribira eu xa daquela algo que dicía: "eu loito sen espranza, e mesmo por iso é ben certo que non desertarei endexamáis". Grazas.


[http://www.anova.gal/comunicacions/mundo-politico/554-debate-sobre-o-estado-da-nacion-2015-cara-a-un-novo-ciclo-politico]

É ben sabido que, após a caída de Roma en mans dos chamados 'bárbaros' e a descomposición do Imperio Romano de Oucidente –o de Bizancio ía perdurar até meiados do s.XV– a cultura e a civilización da Europa abranguida por ese imperio atravesaron un longo periodo plurisecular de profunda e avesía escuridade, da que en rigor non darían saído plenamente hastra o primeiro Renacemento europeu, que o medievalista Georges Duby sitúa no s. XII –curiosamente, o coñecido como 'século de Xelmírez' na historiografía galega. Entre as espricacións ofrecidas polos historiadores de tan brutal e prolongado 'retroceso histórico', unha das teses formuladas sinala como unha das causas primordiais a seguinte. Roma herdara o universo cultural criado pola Grecia clásica, que abranguía dende a filosofía, as artes e as ciencias deica as suas proxecións nas 'artes aplicadas', ou sexa, na civilización técnica. Mais, durante a fase de declive do Imperio, o cultivo e transmisión do coñecemento filosófico e científico foran progresivamente desleixados, até confinarse case escrusivamente nos 'coñecementos úteis' para a reprodución das condicións materiais de existencia da sua civilización, que non da sua cultura. É dicir, desleixouse a formación en aras do adestramento, abandonouse a 'investigación básica' en favor da 'tecnolóxica', sustituíuse o saber polas habelencias. Así, cando caíu o Imperio, ao esborrallarse a organización política, desintegrarse a organización social, e destruirse a realidade material da civilización técnica, no caótico mundo resultante emerxeu, imperante, a 'barbarie' que xa rillara por dentro o anterior, e a carencia das indispensábeis bases filosóficas, científicas e artísticas impedíu durante séculos a reconstrución non só da cultura, senón da propria civilización material fundamentada nesas bases. Tiveron que chegar os árabes a Al-Andalus para reintroduciren na estrema sul-oucidental de Europa os saberes da Grecia clásica, e tería máis logo Afonso X 'o sabio', ao descubrir a fabulosa biblioteca árabe de Córdoba, que fundar a Escola de tradutores de Toledo para que Alberto Magno, Tomás de Aquino e os demáis primeiros 'inteleituais' do oucidente europeu medieval puidesen re-descubrir a Aristóteles, Platón, Arquímedes, Pitágoras, Hipócrates e demáis: é o Renacemento dos séculos XII-XIII. A crisálida da 'barbarie' empirista acobillada nas estruturas do poder da decadencia imperial, rillara como a couza aquil rexime e custara, logo, séculos de 'longa noite de pedra' cultural, económica, política e social.

A 'barbarie' de arestora, no actual fin de ciclo histórico, encárnana vostedes. E non me refiro só nen primordialmente aos ocupantes da Xunta en singular, senón á urdime da que vostedes son un diminuto apéndice terminal: os seus xefes no poder central do Estado, á sua vez monifates dos seu amos instalados en Berlin, Bruxelas e Wall Street. Cando Ray Bradbury escribiu, en 1953, a novela 'distópica' titulada Fahrenheit 451 –pola temperatura á que arden os libros, inda que Manolo Rivas demostraría que Os libros arden mal– estaba a formular a premonición da deriva embrutecedora que vostedes, ou sexa, a urdime de poder materialista ao servizo da plutocracia, ían encetar meio século máis tarde no sistema-mundo, ás ordes do inefábel brután chamado Bush IIº, e na UE do IVº Reich coa abolición fáctica da cidadanía como expresión social da cultura democrática e republicana. Dende o infame 'Plan Bolonia', que aniquila un sistema universitario europeu construido ao longo de novecentos anos, deica a anulación totalitarista da soberanía democrática dos povos que, coma o grego, cometen o dislate de 'votar mal', ou sexa, a contrafío dos dictados do omnímodo 'rei Midas' berlinés –léase Schäuble– e do devorador Minotauro global. Alguén científicamente tan solvente e ideolóxicamente tan pouco sospeitoso de extremismo ningún, como é James Galbraith, escribía, cando a UE botou ao lume a vontade democrática grega expresada en referendum e fixo un 'auto-da-fé' co seu governo, que os poderes fácticos encarnados no famoso 'eurogrupo' –que carece de bases xurídicas nen regulamento ningún– lograran enxendrar un híbrido monstroso de 'estalinismo en moldes neoliberais'. Mais xa se sabe que, se cada vez que o resultado dunhas eleicións nun paìs se desvía do road to hell, camiño cara o inferno imposto polos autócratas, houbese que rectificar ese itinerario, a 'eurozona' e portanto, para iles, a UE, sería ingovernábel –Schäuble dixit. Mais 'unha pantasma percorre Europa' outravolta, como diagnosticou Varoufakis: só que desta vez non o é o comunismo, senón a loita dos cidadáns e os povos europeus para resgataren a democracia secuestrada polos sátrapas da UE.

E é que estamos a vivir a fase final dun ciclo histórico, e portanto unha etapa de transición, coincidentemente en tres ámbitos superpostos: o do sistema-mundo, o da UE e o do rexime español malparido na famosa transición. Velaí o contexto no que compre enmarcar calquer debate 'de política xeral' en calquer cámara de representantes que se prece de ser tal cousa -contexto no que, ademáis, convén sinalar que eiqui, onda nós, no Liliput autónomo galego, este debate é o derradeiro da actual lexislatura. Pois daquela, como en toda fase de transición, entrecrúzanse e colisionan as dinámicas dos procesos que están a finar coas dos que están a emerxer, os fenómenos que están a periclitar e morrer cos que están a xestarse e nacer. Son augas avoltas e arremuiñadas, que tornan arriscada e perigosa a navegación, como as desembocaduras dos ríos que forman unha foz ao verqueren no ouceáno: a corrente e nível do río, segundo a estación; a da maré, en abalo ou debalo, viva ou morta; o vento de terra ou de fóra, de nortada ou de través -e os baixíos e tesóns, co risco de ficar varado. Xa imaxinan. Pois élles así: resulta difícil pilotar con xeito.

A nível do sistema-mundo, estamos na fase de 'caos sistémico' causado pola crise de hexemonía da potencia dominante, que só domina aínda nos eidos monetario-financeiro e bélico. A equivalente fase históricamente precedente durou os 'trinta anos de guerras euroasiáticas', en palabras de Inmanuel Wallerstein, dende 1914 a 1945. Bélicamente, enxendrou duas guerras mundiais. Financeiramente, rebentou co crack de 1929 e a creba do patrón-ouro. Socialmente, esmagou ao común cidadán coa Grande Depresión. E políticamente paríu a tiranía dos nazifascismos europeus –mussolinián, hitlerián e franquista–- e asiáticos –xaponés. Lindo balance apocalíptico sen sagradas escrituras. Non vou ofender a sua bagaxe de información enunciándolles os seus equivalentes actuais. Só sinalarlles dúas das analoxías. Primeira, a fuxida cara adiante hiper-belicista inaugurada polo Bush IIº coas suas xenocidas 'guerras preventivas' contra 'o eixo do mal' –sen que ninguén lle puxese diante un espello– que destruiron Oriente medio e boa parte de África, e enxendraron primeiro a enxurrada emigratoria que convirtiu as augas do Mediterráneo no meirande cimeterio europeu de afogados, e agora o éxodo sirio traducido en disque 'crise' dos refuxiados que non obteñen refuxio na 'eurozona', porque iso non dá réditos nen plusvalías, mentras os governos andan a relearen no reparto de cotas como na subasta á baixa nas lonxas do peixe. E logo os dereitos humanos, úlos?. No papel mollado dos tratados da Unión, e abonda con iso, que quen transgrede eses dereitos é Venezuela, que escolarizou e deu sanidade gratuita e seguridade social aos nadies de Galeano. Non a Hungría xenófoba que pecha as portas e maltrata aos refuxiados. Non o México do narco-presidente Peña e a masacre de Atzotinapa, nen o Paraguay dos indíxenas labregos procesados no canto dos policías que os agrediron, nen o ex-presidente colombiano Uribe comandante oculto dos paramilitares e máximo culpábel das fosas comúns que se están por fin a descubrir. Por suposto, tampouco o Schäuble tan xélidamente impertérrito perante a crise humanitaria grega coma o seu antecesor ministro hitleriano Walter Funk verbo do traballo escravo imposto por il aos untermenschen, os 'sub-humanos' –daquela xudeus, ziganos, comunistas e demáis 'ralea', agora os preguiceiros habitantes da Europa periférica do sul. Nen tampouco, en fin, o governo golpista e declaradamente nazi de Ukraína, a quen Schäuble & CÍA concederon este vran a condonación de débeda que un mes antes refugáranlle ao governo socialdemócrata grego de Syriza. Porque o impago de Ukraína non nos vai custar cartos como nos custaría o de Grecia, non si?. Claro está: para Schäuble e Rajoy os 'extremistas' sóno os demócratas socialistas ou demócratas tout court, non os nazis de arestora, que son 'da familia'. E vostedes colaboran nesas infamias, mentras impoñen o ensino da relixión católicada Contrarreforma no canto do latín, a filosofía, a literatura... e o galego, claro. As 'humanidades', para qué, se vostedes andan a fabricar un mundo de androides, a imaxe e semellanza súa?

A segunda analoxía trasládanos ao segundo nível: o da UE. O edificio da UE esborrallouse, bombardeado pola artillería dos 'mercados', dende fóra, e, dende dentro, polo estoupido de fraudes coma o da Volkswagen, fundada por Hitler –que seica tampouco nos vai custar cartos aos demáis, como nos custaran os buracos negros da banca alemá. E foi subrepticia e nocturnamente sustituído por unha oca escenografía en cartón-pedra, ao xeito dos 'poblados Potemkin', os simulacros de vivendas do ministro zarista famoso por iso mesmo e que, ademáis de lle dar involuntariamente nome ao acorazado tamén famoso polo filme de Einsenstein, seguramente foi fonte de inspiración para os políticos aznaristas e rajoyanos promotores de obras megalomaníacas nunca utilizadas para os seus pretensos destinos, dende aeroportos desertos a cidades da in-cultura, hoxe postas en saldo por catro reás ou desintegrándose a cachos por mor do 'vintimperio'. Mais, en rigor, a verdade é que a construción da UE nunca se encetou sequer. No tránsito do MCE-CEE a unha UE, a construción dunha auténtica unión política anfitriona dun artellamento económico, social, cultural e cívico da diversidade europea, e que portanto requería un proceso democrático de abaixo-arriba, análogo ao da construción dun edificio con-federal, foi suplantada por unha simples unión monetaria, nen tan sequer económica, a 'eurozona', montada dende arriba ao dictado do ultraliberalismo xa daquela rampante, coa castración dos bancos de estado dos países membros e sen seren sustituídos por unha institución comunitaria análoga, por caso, á Reserva Federal estadounidense e xa que logo sometida a control político democrático. Razón ten o ex-ministro italián de finanzas e profesor, decano de constitucionalistas, Giuseppe Guarino ao afirmar, nun recente ensaio, que a implantación do euro foi un auténtico golpe de estado, portanto un acto totalitario xa na orixe, ben antes do cometido agora contra o estado grego, ou no 2011 contra a soberanía tributario-orzamentaria das Cortes españolas.

Pois ben: nese contexto cadra a segunda analoxía que quería sinalarlles co 'caos sistémico' do período de entre-guerras do s.XX. Así como o crack do 29 aconteceu por obstinarse en manter un patrón-ouro incompatíbel coa realidade do sistema-mundo do entón, e así tamén como a subseguinte reacción suicida de teimar en non remudar o modelo provocou a Grande Depresión, así tamén o impacto do infarto de Wall Street no 2008 na 'eurozona' resultou letal por mor do aberrante deseño institucional desta unión monetaria, e a obtusa teimosía dos dirixentes políticos e economistas zombis en sacrificalo todo á misión imposíbel de sosteren o euro e o seu enxendro institucional ao servizo dunha urda financeira irresponsábel e corrupta, foi a culpábel de que a crise financeira derivase na espantosa grande depresión que levan a pagar dende aquela as clases traballadoras e cidadanía do común de toda a UE, convirtida en auténtica traxedia humanitaria en toda a sua periferia, dende o Báltico ao Mediterráneo e ás fisterras atlánticas -onde estamos nós, os ex-cidadáns e cidadás galegas. De nada valeu que as cabezas pensantes máis honestas e solventes do planeta nas ciencias sociais denunciasen argumentadamente a loucura dese camiño cara o inferno. Tampouco valeu até agora que a cidadanía máis lúcida ou máis agredida entrase en esforzado combate democrático de lexítima defensa. A 'barbarie' que vostedes encarnan non atende a razóns, nen inteleituais nen éticas, nen científicas nen morais, nen democráticas nen humanitarias. Vostedes, como tódolos mercenarios da historia, como tódolos 'asoldados', só cumplen ordes dos xefes, caudillos, duces ou führers, e cando compre aplícanas manu militare. Vostedes non pensan -ou, ao sumo, só pensan 'en metálico'. É o sempiterno combate da forza da razón fronte á razón da forza –e non vou mentarlles unha frase que os solprendería do pacifista Camus nas suas famosas Cartas a un amigo alemán baixo a ocupación nazi da Franza.

II. AS EIVAS CONXÉNITAS DO REXIME ACTUAL

O devandito ven ser un simples boceto de urxencia do contexto no que se sitúa a acción disque 'de governo' do seu partido, o PP, tanto no poder central do Estado canto na flamante Comunidade Autónoma galega –como vostedes gostan denominar ás castradas institucións actuais da nación galega. É o contexto que determina a aplicación de mortíferas políticas que invirten a relación normal entre o poder –cando pretende ser democrático– e os cidadáns: no canto de actuar con criterios de 'interés xeral' ao servizo do benestar das xentes do común, pratican a sistemática agresión contra delas co criterio do 'interés dos (seus) amigos/amos' –chegando a violar inclusive os máis elementais dereitos humanos, reitero.

Certamente esa deriva perversa do Rexime a nivel de Estado e da Autonomía galega ten resultado agravada por determinadas eivas conxénitas, ás que xa me levo referido en precedentes debates análogos, a empezar polo celebrado cando da sua investidura, señor Núñez. De xeito que lles vou aforrar reiteralas, e só farei uns poucos apontamentos recordatorios.

O primeiro refírese á xestación do rexime actual. Convén relembrar que o Estado español é o único caso en Europa no que, ao remate dun rexime totalitario fascista, non se abríu un proceso constituínte democrático ex novo, senón unha 'reforma politica' –do irreformábel– pactada por arriba cos xerifaltes do criminal rexime precedente. É dicir, un fraude ético e político á cidadanía toda, e especialmente aos que se xogaran liberdade e vida na loita contra a tiranía –que matou até última hora: así o impune asasinato dos avogados antifranquistas de Atocha, ou o dos cinco derradeiros loitadores antifascistas –dous diles galegos– fusilados mentras o vello marrau agonizaba entubado na cama, e do que veñen de se cumplir corenta anos o pasado 27 de setembro. Por riba, a aberrante lei de amnistía do 77 non amnistiou só aos condeados pola tiránica 'legalidade' franquista –faltaría máis– senón tamén e sobre todo á grea de criminais políticos, torturadores e asasinos mercenarios do rexime parido polo xenocidio franquista. Dirán vostedes que é auga pasada que xa non ven a conto, mais inda hai poucos meses que esta cámara votou en contra da proposta de reforma desa lei formulada polo BNG, ciscándose así no informe do relator das NU que o requería e declaraba imprescriptibeis os delitos de aquiles criminais amnistiados. En contraste, na Arxentina que vostedes desprezan, a Ley de punto final foi derrogada xa hai anos polo Presidente Kirchner: aprendan.

O segundo atinxe á restauración da monarquía borbónica, poisque o pacto constitucional declarou monarca a un Borbón que fora ilexítimamente investido como rei polas cortes franquistas en aplicación nada menos que da Ley de Sucesión de 1946 –unha das Leyes Fundamentales del Movimiento Nacional fascista español que, na transición, os promotores de Alianza Popular pretendían manter vixentes -'reformadas', iso si. A mesma lei que, por certo, xa daquela declaraba a España Reino, cun rexente vitalicio, e que a constitución tamén asumíu –sen rexente, claro, por difunto. Tampouco iso é auga pasada, porque ese fraude ven de ter segunda edición na subrepticia sustitución de Juan Carlos I por Felipe VI sen consulta ao disque 'pueblo soberano de la nación española única e indivisible'.

O terceiro consiste no inxustificábel rexeitamento de recoñecer constitucionalmente o dereito á autodeterminación proclamado polos máis altos organismos da comunidade internacional, e documentalmente asumido por tódalas forzas democráticas clandestinas no tardo-franquismo –Felipe González incluído, como me consta por ter sido membro da Conferencia Socialista Ibérica en representación do xa histórico PSG. A cousa foi un grave contrasentido antidemocrático nun Estado sociopolíticamente plurinacional como é o español, e tivo funestas consecuencias, dende a violencia de ETA, que de ser recoñecido aquil dereito non tería existido, deica o calexón constitucionalmente sen saída do potente proceso cívico independentista catalán de arestora. Tampouco isto, portanto, é auga pasada, senón outro dos 'pecados orixinais' –en léxico do seu catolicismo de carton-pedra– que, conxugados cos 'pecados capitais' da constante involución encetada xa a partir do madrugador golpe de estado do 23-F-1981, só fallido a medias, e logo agravada e acelerada polo impacto devastador do furacán ultraliberal procedente de Mitteleuropa sobre as cláusulas constitucionais garantistas das liberdades cívico-políticas e os dereitos laborais e sociais do común cidadán, esprican abondo o proceso de descomposición institucional e social do actual rexime, que acada o estadio de putrefacción neste fin de ciclo histórico no 'corral nublado' pola pandémica corrupción, onde se está a representar aquil premonitorio Celtiberia Show da extinta revista Triunfo, amén da reposición da Corte de los milagros e algúns dos esperpentos máis sonados de don Ramón María del Valle-Inclán.

III. OS DESTRAGOS DA BRIGADA DE DEMOLICIÓNS E EXTERMINIO NA AUTONOMÍA GALEGA

Por suposto que, no contexto da Restauración borbónica, a Autonomía galega tamén padeceu eivas conxénitas ou 'pecados orixinais': díxenlles xa que as sinalara cando da sua investidura e non as vou reiterar. Entre o raquitismo das competencias realmente escrusivas atribuídas no Estatuto, a progresiva e impune invasión de todas elas polo poder central, e máis que eiquí –a diferencia de Euskadi e Catalunya– as forzas 'alóctonas' da dereita reacionária española ocuparon Xunta e Parlamento todo o tempo, agás lexislatura e media, as eivas conxénitas multiplicaron a especie e tolleron a capacidade da Autonomía para servir a Galiza, até convirtila en simplesmente aparente ou virtual. Inclusive durante os mandatos do 'home de estado' que era o presidente Fraga, a quen disque lle cabía ese Estado na cabeza -tíñaa ben grande, abofé. Mais chegaron vostedes coa sua brigada de demolicións e fixeron o que nen Fraga pretendera facer e semellaba inconcebíbel: deron o 'salto cualitativo' de utilizaren as institucións da Autonomía contra o autogoverno dos cidadáns e as cidadás galegas; puxéronas ao servizo da metrópole ultraliberal teutona e da sua sucursal carpetovetónica da Moncloa. Primeiro, dende a oposición, boicotearon a reforma ampliadora e afortaladora do Estatuto promovida polo 'bipartito' e claramente apoiada pola sociedade civil na rolda de comparecencias celebrada daquela. Despois, empoleirados na Xunta, procederon a convirtir o Estatuto nun esquelete sen músculos, nen nervos, nen sangue –e o pior de todo: sen cerebro.

Durante as dúas lexislaturas que levan na Xunta, a angueira inicial de demolición transmutouse nunha estratexia de exterminio material, cultural e político do territorio denominado Galiza e máis do povo chamado Galego hai xa máis de dous mil anos, cando as primeiras lexións romanas ousaran cruzar o río do esquecemento, o Leteo, ou Lima/Limia. Cando da sua investidura, señor Núñez, eu sinaláralle o espólio que estaba a padecer Galiza, coa intención de exhortalo a impedir que continuase. Inxénuo de min. Fixo vostede esactamente o contrario: dedicouse a reduplicar ese espólio nos diversos níveis e dimensións da realidade do país: materias primas, formación de capital, forza de traballo, potencial demográfico, criación científica e técnica, patrimonio cultural, patrimonio natural e medioambiental. Non lles vou facer eiqui o 'inventario' dos seus destragos: farállelos a miña compañeira Yolanda Díaz na defensa das nosas propostas para tentarmos remedialos. Só relembrarei escuetamente as formas primordiais dese espolio, ilustradas con algunhas das mostras máis rechamantes: 1. o espólio enerxético. 2. o espólio financeiro. 3. o exterminio do campesiñado e a xente mariñeira. 4. a escravización das clases traballadoras e expatriación forzosa das xeracións mozas. 5. o desmantelamento e privatización dos servizos públicos e sociais. 6. o etnocidio cultural e lingüístico. 7. o ecocidio ou agresión criminal aos ecosistemas e o medioambiente. Velaí os seus sete 'pecados capitais'. Se cadra conviría engadir un oitavo, para completar a versión primixenia de San Casiano no s. IV, e sería o feminicidio (34 mulleres galegas asasinadas dende 2008), esa lacra revoltante para calquera dotado da sensibilidade da que vostedes carecen, produto da violencia machista ínsita no sistema patriarcal, mais agravada pola destrución dos valores éticos na sociedade e a degradación das condicións de existencia das xentes causada polas políticas materialistas e inhumanas do seu ultraliberalismo.

Algunhas mostras recentes. 1. O espolio e bloqueo da enerxía eólica e demáis alternativas, coa sumisión aos estafadores conglomerados das eléctricas, a expatriación de FENOSA, a agresión á autoxeneración culminada agora polo ministro Soria co novo 'trabuco', o escándalo do falso 'deficit tarifario' e a falsificación dos contadores, amén de SOGAMA e a brutal contaminación polas termo-eléctricas.

2. O roubo das Caixas -regaladas por 900 millóns despois de 'sanealas' con 9.000 millóns pagados polos cidadáns para que os novos proprietarios fixesen 1.500 de beneficios no primeiro ano- e o secuestro da sua Fundación: e inda lles bican a man agora por unha esmola de 18 millóns.

3. O exterminio dos gandeiros, sometidos á extorsión das industrias e as distribuidoras, fomentada pola Xunta sen ter movido un dedo na sua defensa nen en previsión da supresión das cotas do leite anunciada pola UE hai ben tempo. E no mar, o acoso ás flotas de altura e baixura, o escándalo do mixilón de fóra envasado en conserva eiqui como 'produto galego', ou a nova ofensiva das piscifactorías de peixe-lixo.

4. A redución das xentes traballadoras á escravitude e inseguridade, case 200.000 parados sen subvención, virtual desaparición dos postos de traballo estábeis, xeneralización dos contratos en precario, ás veces nen 'temporais', só 'episódicos', e pagados por equis horas para traballaren o dobre delas, sen cotizaren os amos á seguridade social, ou sen tempo para adequiriren dereitos ao paro nen á xubilación. E, como consecuéncia, o éxodo da mocidade neste país envellecido que perde habitantes cada ano. Por riba, aos retornados que traballaron fóra toda a vida, cóbranlles impostos polas xubilacións que xa tributaron nos países que llelas pagan.

5. A conversión do ensino e a sanidade en mercadorías para quen poidan pagalas, constante redución de plantillas de persoal médico e sanitario, servizos e incluso hospitais do SERGAS entregados como negocio finanzado con fondos públicos a especuladores privados que por riba fan fraude, como no de Vigo; cobro de fármacos a enfermos graves, crónicos ou anciáns, ou atentados ás suas vidas como no caso da hepatite-c: son auténticos crimes contra os dereitos humáns; o mesmo que o desmantelamento dos servizos sociais, a dependentes e disminuídos, o escarnio do RISGA, etcétera.

6. O etnocidio, ou sexa, criminal desleixo e mesmo agresión á cultura, o patrimonio e o idioma proprios do povo galego, mais tamén a toda actividade cultural, criación e investigación científica -ou sexa, inoculación da 'barbarie' na sociedade.

7. O ecocidio, agresión aos ecosistemas e o medio ambiente e desproteción dos espazos naturais -dende tódolos frentes da 'barbarie utilitarista': eucaliptización, pandemia dos incendios, cultivos enerxéticos e transxénicos, exterminio das sementes autótonas, contaminación das rías, os ríos e a atmósfera, minaría salvaxe. Todo agravado polas suas leis de montes, do solo, de augas, de costas, os seus plans de actividades estractivas, de acuicultura litoral: unha batería preparada para acometer un novo macro-espólio se acaso remata a 'crise' –mais daquela, por fortuna, non estarán vostedes no poder.

IV. CARA UN NOVO CICLO POLÍTICO

Lémbrense ben. Hai agora dous anos case esactamente, o 15 de outubro do 2013, no debate equivalente ao actual nesta mesma cámara, este portavoz enunciaba unha diagnose do "estado de ánimo e a actitude dos diversos sectores cidadáns". Desglosaba dous tipos: "os que se sinten impotentes, desesperan e se resignan, e os que se arrepoñen, autoorganízanse e combaten fronte a tanta barbarie do poder". Definía logo aos segundos: os que se arrepoñen son "os que con toda coraxe exercen como cidadáns libres, por moi improbábel que consideren vencer e por moitas batallas cívicas que perdan". E arriscabame a pronosticar: "Deses está a vir a maré de rebelión cívica que acabará co poder ignaro e autocrático de vostedes".

Tomáronme outravolta por tolo. Alguén inclusive me alcumou de utópico –sen decatarse da flor que me botaba, poisque aprendin de Galeano, en Porto-Alegre, que "a utopía é a que nos move e guía para camiñarmos avante no sentido da Historia", tal coma o espellismo ao camiñante no deserto. Mais, na primavera seguinte, esa maré da rebelión cívica emerxeu a nível do Estado nas eleicións europeas, cando Podemos acertou a traducir en alternativa eleitoral o esprito transgresor do 15-M do 2011. E un ano máis tarde, na primavera pasada, coas eleicións municipais, a 'maré da rebelión cívica' traducíuse, en Galiza literalmente, nas grandes Mareas que asolagaron cunha vivificante enxurrada democrática os castelos rochedos dos tres grandes feudos que vostedes inda dominaban no arco que vai do golfo Ártabro á cabeceira do Sar. Menudo éxito do señor Núñez, que puxera 'dixitalmente' ao seu millor conselleiro ao mando do tamén seu esperpento compostelán, que declarara a Ferrol 'base naval' inexpugnábel da sua armada, e até proclamara ao 'seu' alcalde da Coruña como o millor alcalde de Galiza. Pois alén desas tres grandes, as mareas entraron tamén nas corporacións das restantes cidades –incluída a miña materna Vigo do arrase caballeresco onde, por certo, a sua xentil conselleira de Facenda 'marcouse' o pior resultado do PP en toda a historia da cidade. En conxunto, houbo por toda Galiza adiante até setenta candidaturas municipais desa mesma índole ou análoga, con protagonismo cidadán en fórmulas variábeis de unidade popular. Sen contarmos os logros do nacionalismo popular 'bloqueiro' en vilas cabeceira de comarca e concellos da desleixada Galiza rural. Ao día seguinte das municipais, no mapa do Estado, as vitorias da rebelión cívica en clave de unidade popular tiñan nomes de localidades singulares: Barcelona e Badalona en Catalunya, Madrid no centro do Estado, Zaragoza en Aragón, ou Cádiz en Andalucía. Só a respeito de Galiza se conxugaban en plural cun rótulo xentilicio: eran as Mareas galegas. Abraio xeral: mira ti, no consabido feudo do PP, quien lo iba a decir! Como cando do Nunca Máis: seica fora xeración espontánea e instantánea. Non se reparara no longo proceso previo de loitas en defensa da Galiza labrega, da obreira, do ensino, do idioma, das rías -e así seguido. É o que ten o 'presente como historia': se non se sabe ler, é difícil predicir.

Esas formas emerxentes de participación directa na confrontación político-eleitoral dunha cidadanía farta de que os representantes eleitos para defendela nas institucións polìticas incumplisen o seu mandato –lémbrense da acusación: non nos representan– constituiron unha nova expresión da cultura cívico-política da esquerda social e dos valores republicanos –mesmo sen que os fixesen esplícitos nen, polo xeral, invocasen a república. Foron elas o auténtico motor do salto adiante que se operou con ocasión das municipais no proceso da rebelión cívica -primordialmente en Galiza, insisto. E o seu trunfo contra pronóstico –insólito trunfo da infantería civil fronte a artillería do PP e máis a 'Brunete mediática'– marcou un punto de clara inflexión cara adiante na dinámica de esgotamento e descomposición desta segunda Restauración borbónica. Unha dinámica acelerada e reforzada nos últimos anos polo que un sinalado constitucionalista ten definido como auténtico proceso deconstituínte que opera como as tesouras ou as tenazas, dende abaixo e dende arriba. Propulsado dende abaixo, e lexítimamente, pola dinámica acumulativa de rebelión cívica, traducida agora en fórmulas de unidade popular. Mais tamén dende arriba, só que espuriamente, pola actuación do PP nas cámaras lexislativas –e infortunadamente, en varios lances decisivos, polos dous 'partidos dinásticos' do Rexime man a man. Actuación que leva derrogado de facto os postulados, normas cardinais e cláusulas garantistas do 'Estado democrático e social de dereito' e máis da 'Economía social de mercado' proclamados na Constitución de 1978 –e suplantando así o modelo de constitucionalismo democrático inicial polo de constitucionalismo oligárquico actual. A 'deconstituída' constitución actual, no canto de servir aos dereitos do demos, ou sexa o povo, convirtírona nunha ferramenta manipulada pola oligarquía financeira precisamente contra o povo –ese demos que os ignaros oligarcas seica confunden co demo.

Derrotarmos a esa oligarquía, desaloxala do poder, reinstaurarmos a democracia, abrirmos de vez un novo ciclo: eis o reto que temos diante, a batalla que compre librarmos xa nas vindeiras eleicións ás Cortes do Estado. Mais, para acadarmos ese obxectivo, é preciso artellar entre sí os diversos actores que están polo labor, e definir conxuntamente os eixos vertebrais dunha estratexia acaída para que o povo galego irrumpa como suxeito político soberano no escenario desas vindeiras eleicións ás Cortes. Eis o primeiro requisito: a presencia e participación do povo galego como suxeito político de seu nese combate a prol da rexeneración democrática da sociedade. Porque un povo sometido a espolio colonial, como o galego, só pode confiar nunha mudanza de ciclo político na que il mesmo sexa decisor soberano dos seus actos: nada recibiu nunca o povo galego da 'España eterna', e ben demostrado está xa que a autonomía outorgada hai xa un terzo de século non lle servíu para resolver os seus graves problemas endémicos, sexan sociais, ambientais, económicos, culturais ou lingüísticos. Menos aínda para se emancipar Galiza da sua sempiterna condición de serva. Tódolos que dicimos asumir e defender o dereito á libre decisión dos povos/nacións do ámbito do Estado debemos, congruentemente, asumir ese postulado.

A nación galega integrámola tódolos cidadáns e cidadás que somos galegos e galegas de nación –que non de nacemento, pois quen vive e traballa integrado na Galiza é tan galego coma quen naceu nela. O povo galego é unha 'comunidade de orixe' e unha 'comunidade de cultura' xestadas e forxadas ao longo da historia dende hai máis de dous milenios: como cantan Mini e Mero, xa estabamos por aquí cando chegaron os romanos. Mais, en moldes democráticos, a nación galega é o conxunto da cidadanía que a integra, e ise é o suxeito político titular da soberanía nacional. E ise é o que ten que protagonizar o combate na palestra política. Mais ese conxunto non é un saco de area. É plural e internamente diverso, dende a estrutura de clases deica o espectro ideolóxico. Portanto, a nación sobarda o espazo social do nacionalismo, malia que as formacións políticas e cívicas nacionalistas foron históricamente e seguen a ser arestora as ferramentas primordiais da construción efectiva da nación galega como suxeito soberano. De xeito análogo, a esquerda socialmente existente sobarda o espazo das diversas forzas políticas que se reclaman de esquerda. Eis, xa que logo, as chaves para artellarmos aos diversos actores que están a participar no devandito proceso deconstituínte asumindo a nación en clave de esquerda e maioría social, ou sexa, clases populares e común cidadán. Cada un diles ten a sua etioloxía, o seu espazo de loita e a sua perspectiva sobre o conxunto, mais todos son necesarios: as mareas municipais, as plataformas e movementos cívicos e sociais activos na sociedade civil, e as forzas políticas confrontadas cos poderes que agreden aos cidadáns do común.

Cómpre, pois logo, que cidadáns auto-organizados e forzas políticas leais a iles, loitemos conxuntamente nunha estratexia de unidade popular para darmos remate a este fin de ciclo, é dicir, para darmos cabo deste corrompido e agónico Rexime político, e encetarmos, tanto na Galiza coma no ámbito completo do Estado, un ciclo novo. Cómpre resgatarmos a democracia, hoxe secuestrada como xa dixen polos sátrapas da UE e os seus lacaios en Madrid e San Caetano. Cómprenos, si, reinstaurar e reinstituír a democracia hoxe facticamente abolida en toda a UE, e facérmolo en matriz solidariamente republicana: "non che hai outra", como din nestes casos os meus viciños do rural –e eu suscrebo e exhórtovos a pór en obra.

Dixen.

[https://cicloxeneseexpresiva.com/2016/12/18/entrevista-a-xose-manuel-beiras-segunda-parte]
P: Perdeuse a ideoloxía coa nosa inmersión neste voraz capitalismo?

R: Se penso que se perdeu? Non, non se perdeu. O que pasa é que hai unha motora hexemonía do pensamento único. Polo tanto, da hexemonía do pensamento dos zombis.

P: Ou incluso do non pensamento. Iso de: non hai verdade. Só hai corpos e linguaxe.

R: Si, claro. Pero porque estamos nunha fase de involución, historicamente. Estamos nun período de transición sistémica. Os períodos de transición son varias correntes que se encontran. A que vai por riba é a corrente do réxime e do sistema que está esmorecendo, pero que se defende e que aínda ten moitísimo poder. Sobre todo, poder do capital diñeiro. Polo tanto, da ideoloxía que difunde o estupefaciente, que digo eu.

Logo está a corrente que está máis por abaixo, que está mudando cara o futuro. Iso é o que se ve. E o que aínda está dominando é aquilo que marca unha gravísima involución, e o desenlace é o que está por ver. Por exemplo: a historia do neoliberalismo, que non é neoliberalismo; é ultraliberalismo e actualmente non é que sexa neoliberalismo, e que é fascismo. É unha metamorfose do fascismo.

O que quero dicir é que incluso na esquerda non se está chamando ás cousas polo seu nome para identificalas ben, porque se pensa que o fascismo é algo que ocorreu nunha etapa histórica determinada –primeiro terzo do século XX até a Segunda Guerra Mundial– e que remato,  e non. Ou que o fascismo son os brotes neonazis, neofascistas moi minoritarios. Non, o fascismo é a maneira na que se está exercendo o poder no Estado español. É fascista.

Entón, a reacción que hai por debaixo é a reacción que, por unha banda, manifestan as loitas dos anos 90, con fenómenos como –por exemplo– o zapatismo, como o proceso dos movementos andinos, dos pobos orixinarios, etc. E que logo se pon de manifesto no proceso dos Foros –o primeiro decenio do século XXI–, que é moi importante. Iso expresa a corrente que cambia de sistema.

Dentro de todo iso está inxerido o proceso de activación de sectores da cidadanía que se autodefende porque comproba que non os están defendendo os representantes electos. A que ten que organizarse en plataforma de autodefensa, xa sexa: pola sanidade, pola educación, polos desafiuzamentos, polas preferentes, etc.

Ocorre porque, precisamente, o que está obsoleto, o que está en descomposición, son as ferramentas creadas nos procesos democráticos historicamente: para iso son os partidos. Ou, a nivel social, a ferramenta de defensa de clase: os sindicatos. Os dous están descompostos.

Iso é o que dá un salto que di: non teño que defenderme só na sociedade civil, no tecido social, nos movementos e organizacións sociais. Non, teño ademais que dar un salto a ser protagonista na sociedade política, nas institucións. Teño que autorrepresentarme.

Iso é o que dá lugar aos procesos latinoamericanos. Por exemplo: Bolivia, Ecuador, Brasil, Venezuela, Honduras, Paraguai… Son novas formas de relación entre as cidadáns e institucións políticas. É o que aquí acaba eclosionando a partir do famoso 15M, e dando lugar ao que estamos vivindo.

Que ocorre? Que hai poderes moi potentes e hai espazos sociais e xeográficos, digamos no mundo, onde esta dialéctica dáse en formas, ritmos diferentes e secuencias distintas. Por exemplo, en Europa comeza moito máis tarde. Empeza antes na Europa do sur que na Europa do norte. En cambio comezou antes en Latinoamérica, pero agora resulta que alí veu unha contraofensiva brutal. En Honduras, por exemplo. Os golpes de Estado encubertos, que logo son cubertos, ou Paraguai, ou agora no mesmo Brasil, ou no Estado español o golpe de Estado que se acaba de cociñar entre o 20 de decembro e outubro.

O que falta por saber é se vai haber un período de apoxeo no que toda esa capacidade de enerxía que xurdía da cidadanía consciente, en principio en termos cuantitativos minoritarios, pero que eran os que movían todo e tiñan moita credibilidade cada unha das plataformas que se montaban.

Iso é moi importante, algo que recordo que, ceando alá polo 2003, con Ramonet e con James Petras. Foi pouco antes de que en Francia se dese o combate contra o referendum da Constitución Europea e gañara o non. E o Foro Social de París foi nese momento. Eu estiven alí, pero antes en Pontevedra dicíanme: unha forza de esquerdas que queira chegar a gobernar, transformar as cousas, ten que deixar de facer un recetario para todo. Hai que escoller catro, cinco ou seis cuestións axiais, que por unha banda sexan percibidas pola xente como cruciais e por outra sexan posibles de levar á práctica co apoio da xente. E logo, outra serie de cousas que son, fundamentalmente, o que hai que escoitar aos movementos sociais e plataformas que só traballan e combaten nun tema, pero a posición deles sobre ese tema ten unha credibilidade enorme na cidadanía. Hai que incorporalos e integralos.

Iso foi o que intentamos facer. Eu iso aprendino moi ben, o que pasa é que: quen non o aprende? Os cadros políticos que están na vella cultura política e pensan que os cerebros dos cadros políticos son os que saben as cousas, e non.

Esa eclosión da lugar a que haxa un momento no que haxa a oportunidade de que isto se catapulte e que lle deamos a volta á coalición das forzas das institucións. Iso ocorre entre o 2011, 2012 e agora.

O ensaio de AGE vai nesa dirección, a aparición de Podemos expresa iso a nivel de Estado, as eleccións europeas tamén. As mareas, despois, xa é a que máis claramente expresa esa nova forma de entender e entón xorde a oportunidade de dicir “agora podemos darlle a volta nas cortes”, e o 20 de decembro prodúcese, realmente, un cambio total da coalición de forzas. Pero que ocorre? Que ese proceso deu lugar a que a xente que estaba traballando nas mobilizacións se retardase porque os esforzos foron ó combate político e institucional e desactivouse o de abaixo. A fin de contas, houbo unha derrota.

Primeiro: cando se forzou unha obstrución, os que provocaron un colapso institucional, que foron o PSOE felipista, o PP e os José Antonianos de Ciudadanos. Todos dirixidos pola Troika e manexando a Pedro Sánchez, que non tivo coraxe. Se chega a facer en xaneiro ou febreiro o que fixo en outubro as cousas serían distintas. Non quixo asumir que lle ían cortar a cabeza.

Eses que obstruíron iso, acusan aos demais de que están obstruíndo porque non aceptan as súas condicións e provocan unha convocatoria de novas eleccións en condicións de que hai uns culpables de iso, o que desmobiliza a unha parte do electorado que apostara polo cambio, xa que este electorado sempre é máis fráxil. O electorado de esquerdas sempre é un electorado que se entusiasma moito, pero logo… Durante seis meses está o estupefaciente con avionetas: “aquí os culpables son os nacionalistas, os independentistas cataláns… Nosotros somos los buenos. Los que queremos que haya gobierno”. Estás loitando contra cócteles molotov e divisións Panzer.

Non se tivo o suficiente talento de ver as cousas con visión de máis alcance. Houbo falla de nivel nos cadros políticos máis importantes. A tódolos niveis.

Nalgún momento dicíalles a algúns: isto que está pasando aquí, estas discusións estúpidas, son como aquela fábula do XVIII dos galgos e os podencos. Están discutindo “son galgos”, “non, son podencos”… Son cans, hostia! Que máis da que son galgos ou podencos. Son cans e vante devorar.

Isto que significa? Que acabou ese ciclo, e agora que se fai? A oportunidade histórica pasou. Eu en primavera, tal como ían cousas, xa tiña claro que a oportunidade histórica non se ía dar.

P: Entón agora que se fai?

R: Volver a empezar. Hai unha realidade, a composición hoxe das cortes non é a mesma que hai dous anos e estase vendo. Agora a cuestión está en utilizar adecuadamente iso para facerlle a vida imposible, para desacreditalo constantemente e para retroalimentar a capacidade de combate na sociedade. Pero é duro. É difícil. Sobre todo porque se colleu o hábito e hai moitos habitantes das institucións ou inquilinos das institucións –incluso na oposición– que en realidade teñen unha contextura moi análoga aos inquilinos habituais de antes. Por que? Pois porque o proceso de translación de todo o que eran os colectivos organizados máis ou menos espontaneamente logo fóronse organizando na sociedade civil. Nos combates que deron lugar a Podemos, ás mareas en candidaturas municipais, para a alternativa no parlamento.

No canto de dar lugar ao repertorio de cadros elixidos para facer iso, de ser absolutamente todos dese tipo de loitas e esa mentalidade da nova concepción, hai moitos que ou están polo “garbanzo” ou por algo parecido, e ese é o problema. O problema é a condición humana, o factor humano. Que vimbios hai? Esa é a cuestión. Pero sempre foi así na historia. O que é importante é que cambiou o proceso nas cortes. Depende de como se utilice iso para enlazalo cun proceso de reanudación dos combates intelixentemente na sociedade civil.

As cortes actuais para pouco máis valen que as cortes franquistas, por exemplo o que estamos vendo nos medios. Investiron ao goberno –o PSOE investiuno–. Agora fan proposicións non de lei e chega o goberno e pásaas polo Arco do Triunfo, que non son de obrigado cumprimento. Iso xa o sabiamos todos, pero unha cousa é que non sexa de obrigado cumprimento e que, polo tanto o deixen pasar e non o apliquen e outra que se lo pasen por los cojones. Iso é a hostia! Pois iso é o que facía o franquismo. Iso é unha posición absolutamente fascista do poder político, e ademais ten a mesma idiosincrasia que o fascismo. Hai un libro fundamental para entender o fascismo, é dun francés dos anos 30 que se chama Daniel Guérin e se titula O fascismo e o gran capital.

Todo o que eran os financiadores de fondo, que era o capital monopolista a nivel de Estado da gran industria, porque entón a capital industrial era hexemónica. Dentro das formas do capital –comercial, industrial e bancario–, segundo as etapas do capitalismo, hai un que está en posición dominante. No século XVI era o capital bancario. No século XVII era o capital comercial, as grandes Compañías de Indias, e a partir da revolución industrial o capital industrial.

Bayer, Faber, etc, eran os que financiaban aos nazis. Agora son os magnates das finanzas, pero é a mesma historia. O Eurogrupo, que son os que controlan o do euro, nin sequera teñen existencia formal. Non teñen regulamento, como denunciou Varufaquis. Poden tomar as decisións como lles parece o que permite que leven a cabo o de dicía Schäuble xa en Grecia: “votaron mal. Non vamos a cambiar a política porque haxa un país no que votaron mal”. Como votaron mal aplicaron a doutrina dos ianquis en Latinoamérica. En Honduras tamén votaron mal, escolleron a Zelaya. Se votasen ben todo está en orde, se votan mal: fora. Nos los cargamos e levamos a cabo un golpe de estado. Ao besta, ou ao suave ao principio e logo ao besta. E isto é o que está ocorrendo aquí.

En Grecia os gregos votaron mal. A esquerda emerxente gañou as eleccións, formou un goberno, e entón o que tiña que facer esta plutocracia de merda e os seus sicarios foi cargarse o goberno. Acosar o goberno até facelo claudicar. Curiosamente, quen non claudicou foi o pobo, porque cando se convoca o referenfum sobre o memorándum que foi iniciativa de Varufaquis. Os gregos en Estado de sitio, cun golpe de Estado financieiro, mediático, o Banco Central Europeo pechando os bancos. Os gregos cun 60% dixeron que non lles daba a gaña de aceptar o memorándum, pero en cambio claudicou o goberno. Curiosamente, o único ministro que dixo: “aí vos quedades”, era o misnistro que non era un político profesional, senón Varufaquis, e que pasaba por ser o máis moderado de todos e o máis negociador. Aquí, esa esquerda equivalente non gaña as eleccións. Non dá o sorpasso sobre o PSOE para ser o líder da esquerda. O que fixo a Troika foi impedir que se formase un goberno para ese lado, e así comezou a chantaxe e o campo de minas.

P: Vostede aseguraba que había que ir camiño a un proceso constituínte e agora En Marea dixo que se están preparando para as eleccións do 2020…

R: Porque é un grupo parlamentario.

P: Pero antes das estatais vostede dicía que loitaba porque non houbese autonómicas.

R: Pero eu non son deputado nin estou no grupo parlamentario. Unha cousa é o grupo parlamentario e outra cousa é o que agora hai que construír ben: a organización para traballar na sociedade.

Mira, cando naceu Anova foi como consecuencia dunha situación de deterioro do nacionalismo organizado, do BNG, etc. Nace Anova como un proxecto estratéxico. Nace cunha como unha cousa moi aberta, moi heteroxénea, moi plural. Demasiado heteroxénea, pero había que darlle tempo a esa heteroxeneidade se fose facendo mestizaxe.

Os mestizos sempre son de segunda xeración. Un mulato ou unha mulata, filla dun negro e unha branca ou dun branco ou unha negra nace coma un mulato, pero os pais non son mulatos. Un é branco e outra é negra. Hai que agardar a que naza o mulato e ese é o mestizo, e aí é onde está o bo, pero mentres tanto non. Nisto pasa algo polo estilo.

Non coñezo na historia ningún caso no que –nunha organización– un proxecto estratéxico se leve a cabo nas institucións. Anova nace, pero hai que combater tamén nas institucións. E ante a convocatoria de anticipadas fai a proposta da fronte aberta, imos pasar a fronteira.

Cal é o eixe primordial? Hai dúas grandes cuestións que combater: a cuestión nacional e a cuestión de clase, a social, de desigualdade. Actualmente está predominando a cuestión social, e a nacional tamén hai que metela por aí. Así, o éxito dá lugar a AGE, o grupo parlamentario, con xente que viñemos de sitios moi distintos e que non é fácil que nos entendamos perfectamente. Ademais, resulta que ten que dedicarse todo ao traballo á institución e non á sociedade. Entón o que tiña que facer Anova era traballar na sociedade. Traballando coa xente que está mobilizada en grupos dende Valdeorras ata Muxía e en vez de facer iso dedicámonos á política do Parlamento, despois as europeas, despois as municipais. Anova, en vez de facer o traballo social, foi a matriz do que foi enxendrando despois, pero o cambio estratéxico na sociedade non se fixo. Hoxe en En Marea o que non existe apenas é o contacto coa xente. Unha cousa é a política parlamentaria e outra cousa o que ten que facer En Marea –e Anova dentro diso–, de ser realmente unha ferramenta que teña na sociedade e é a que marca a liña do proxecto estratéxico.

Mira, cando eu era Portavoz do Bloque, nos anos 90, na súa fase de ascenso, eu era por unha banda, portavoz do BNG, non era secretario xeral –non tiña eses poderes–, e ao mesmo tempo cando había eleccións era candidato á presidencia da Xunta.

Entón había un problema. Por unha banda, eu tiña que ser o portavoz do proxecto estratéxico. E o seu proxecto estratéxico cal era? A autodeterminación. O BNG dicía que esta constitución non nos vale, queremos institucións propias, ruptura co réxime. Ese é o discurso do portavoz do BNG en canto a organización política dun proxecto estratéxico de emancipación. Por outra banda, era candidato á presidencia e tiña que falar de maneira que fose asumible para a xente. Compañeiros meus que levaban cuestións de imaxe –xa cando o BNG superara ao PSOE, gobernando en cinco das sete cidades, cun escano no parlamento europeo– dicíanme: “ti tés que ter discurso de presidente da Xunta”. Replicáballes: “teño que ter o discurso dun proxecto estratéxico que é rupturista, e cando falten seis meses para as eleccións ao Parlamento de Galicia terei que ter discurso de presidente no marco da constitución do Estatuto”.  Aí empezou a clave do que pasou despois. Isto témolo que ter claro.

Se Anova só existira no Parlamento, tería que ser En Marea quen faga o discurso rupturista e o grupo parlamentario ten que facer o traballo do grupo e apoiando todo o que a xente desfavorecida fai. De maneira que a xente saiba que ten unha voz no Parlamento de Galicia que a defende.

P: Quedoulle a espiña cravada de non ser presidente da Xunta?

R: Que va. Eu nunca tiven interese en ser presidente desta merda. O que pasa é que se había que facelo, había que facelo. Eu sempre dicía, se eu son presidente duro seis meses. Agora, nos seis meses farei todo o que tarden seis anos en desfacer. E dicíao cando chegou o Bloque ao Parlamento.

Pasamos anos falando do engedello todo, da administración paralela, de Fraga. E se entramos hai que entrar con un machete como os exploradores na selva. Se intentas meterte acabas engedellado, e pasou con La Voz de Galicia, cos medios de comunicación… Non pode ser. A min non me interesa ser presidente de nada, nin da asociación de veciños.

P: Que futuro percibe para Galicia política e culturalmente?

R: Estamos en perigo de extinción.

P: E extinguirémonos?

R: Depende de vós.

P: Se non facemos nada, si?

R: Ou se se fai mal. Depende de que a xente exerza como cidadáns. A xente ten unha responsabilidade. Facede algo. Hai xente que está no paro e non se implica en nada. Entonces que pasa? Estás a ver se outros cho resolven? Se outro cho resolve é un mesías ou un caudillo. Virá un Hitler que cho resolva, virá un Aznar que cho resolva.

É o concepto de cidadán. Exercer como cidadán significa estar no tecido da cidadanía. Se eu son estudante teño que estar en algo que contribúa, en relación con outros, a que a propia Universidade sexa como debería ser a Universidade. Non se trata de dedicarse á política, nin de facerse militante, nin liberado de non sei que organización. Eu sempre lle dicía aos meus compañeiros: “a ver se os políticos vos dades de conta, porque eu non son político, de que pensades que a política é para a xente como é para vós”.

P: Iso é a ética por riba da política?

A ética por riba da política é decatarse de que os cidadáns son persoas que teñen un traballo, mais ou menos normal. E ten unha moza, un mozo, ten unhas amizades… Ten unha vida que ten que desfrutar, e logo está a política.

 Para moita xente, o réxime o que quere é que a política sexa información sobre o que fan os políticos e agora tocan a corneta e hai que ir votar. E procuran que pase como cos iogures. Todo o mundo sabía que o mellor era o de Feiraco, se non o de Larsa. Non ten nada que ver cos demais, pero resulta que chegas ao supermercado e o spot que botaron pola noite, que era de Danone, entón merca o Danone. E esa é a maneira de como funcionan as eleccións, co cal os indecisos son os que deciden. Como podes dicir ti que o sistema electoral funciona cando a realidade é que sempre son os indecisos os que deciden? Ou deciden os que non deciden. Por exemplo, a cifra de abstención nestas eleccións de Galicia é moi superior á cifra de votantes do PP. Entón como din que o PP ten a maioría?

Por unha banda, o narcótico que lanzaron para votar a este enxendro, a este narcopresidente, a este miserable. E por outra, lánzano para que a xente diga: “non vale a pena votar”. Iso como se resolve? Que a xente sexa consciente. É necesario que simplemente que faga política no sentido de que estea comprometido dalgunha maneira: sexa unha asociación de veciños, sexa un sindicato… O que sexa. Esa é a cidadanía. E con iso están acabando. Logran, aquilo que se chama: a atomatización da sociedade.

Resposta: Durante toda a infancia e adolescencia foi decisiva porque a miña infancia decorre na etapa máis dura do fascismo franquista, o que se chama o nacional-catolicismo. Eu nacín no 36, polo tanto cando empezo a ter as primeiras letras, aos cinco anos, era no ano 41, nun ambiente horroroso.


[https://cicloxeneseexpresiva.com/2016/12/16/entrevista-a-xose-manuel-beiras-primeira-parte/]

A miña familia, por parte de meu pai, era do partido galeguista e miña nai estaba identificada con el. Polo tanto, dalgún xeito, na infancia estiven moi protexido. Vivía nunha especie de cápsula, aínda sendo dunha familia da cidade, da clase media, non alta –meu pai era un empregado de comercio–.  Aprendín a ler ao mesmo tempo en galego e en castelán. Meu pai tiña unha moi boa biblioteca de todo o que se publicara en galego ata a sublevación franquista. Liamos poesía de Rosalía, de Pondal, de Curros, de Cabanillas e incluso teatro do tempo das Irmandades da Fala.

As veces, os nenos faciamos cousas na casa cos meus pais. Por exemplo, os domingos se estaba mal tempo quedabamos na casa e faciamos esas cousas, ou cantabamos mentres miña nai tocaba o piano. Se estaba bo tempo iamos de excursión. Todo iso influíu enormemente. Foi unha protección. Ademais eu non fun á escola pública nin fun á escola de curas. Meus pais e uns amigos contrataron a un mestre republicano represariado polo franquismo, que se quedara sen escola, e montaron unha especie de preceptoría pequena que foi medrando. Despois examinabámonos por libre no instituto.

Este home, don Xesús Pereira, era un home encantador. Unha boísima persoa e tiña a formación dos mestres da República, a pedagoxía da Institución Libre de Ensinanza. Polo tanto medrei, por unha banda, sen ningún tipo de adoutrinamento e a existencia de Galiza, a existencia dunha  literatura galega, dun idioma propio era algo que ía impregnándonos,  porque se vivía, porque se practicaba na casa.

O idioma incluso. Nós eramos bilingües, pero curiosamente cando empezamos a ir por fora o idioma no que nos escribiamos as cartas era sempre en galego. E por outra banda, cun mestre republicano e polo tanto demócrata. Cunha maneira de ensinar totalmente distinta. Iso foi o que ocorreu ata a adolescencia e claro que si. Claro que foi decisivo.

P: E de que forma foi importante a música?

R: A música foi importante porque meu pai adoraba a música. Gustáballe moito. O meu avó paterno, o meu avó Hixinio, era músico. Tocaba o violín e o violonchelo. Acórdome de velo de pequeno, aínda que morreu cando eu era moi mozo, cando tiña cinco anos, pero gardo moitas imaxes del. Incluso de ir á catedral cando existía o coro.

Na casa era músico, aínda que logo tivo que vivir de representacións comerciais porque de músico non se gañaba a vida. A miña nai, que era de Vigo, estudara a carreira enteira de piano e tocaba. Aos poucos anos de estar meus pais casados, en Santiago, cando eu debía ter catro anos, mercaron un piano de segunda man da radio de Vigo. Non sei  por que o vendían. Supoño que na República interesaba a música e co franquismo o piano para que se quería? Para cantar “Cara el sol” non valía.

A música estaba na casa. Como dixen, xuntabámonos os domingos na casa e aprendiamos cancións galegas e non só, porque meu pai viaxaba –era apoderado do  almacén de paquetería de Estevez, do pai do que foi alcalde nos 90– e ía un par de veces ao ano a Barcelona a facer compras directamente cos fabricantes e sempre traía partituras. Traía partituras cataláns, vascas, de cancións populares de toda a península, portuguesas e sobre todo galegas. Aprendiamos a cantar esas cousas e logo eu dende os cinco anos empecei a estudar música.

Todos os irmáns maiores comezamos a estudar música, logo algún seguiu e outros non, pero os catro maiores fomos estudando ou violín ou piano. Eu fixen piano, aos doce anos examineime de sexto de piano, pero despois no bacharelato era máis complicado. Era aquel famoso bacharelato enciclopédico, coa reválida de sétimo onde te examinaban de latín, de matemáticas, de redacción, cun tribunal de letras, un tribunal de ciencias, etc. Era tremendo. Boísimo, pero tremendo. Moi difícil. Aí xa tardei tres anos en examinarme de sétimo de piano e de oitavo nunca cheguei a examinarme.

Tamén iamos aos concertos que había en Santiago. Dende pequeniños iamos ao teatro principal, a unha pratea, á número sete. Había un amigo de meu pai que sempre dicía “esa pratea é a arca de Noé” porque sempre estaban meus pais cos nenos todos, cos animaliños. Polo tanto si, a música sempre formou parte de tódolos irmáns.

O primeiro de xaneiro –meu pai era Manuel- facíase unha festa moi ampla con todos os irmáns del e os sobriños, e sempre se facía música e cousas desas. E seguímolo facendo, aínda despois de morrer meu pai, vivía miña nai. E aínda despois de morrer miña nai seguímolo facendo por quendas na casa dalgúns dos irmáns que tiñamos máis espazo para podelo facer até hai pouco. Nese sentido fomos uns privilexiados.

P: Sentiu algunha vez a presión do legado dos Bóveda, Castelao, Otero Pedrayo?

R:  Non, a presión non. O compromiso con todo o que iso representaba, co que eles defendían, si, dende novo. Imos ver, eu ingreso na Universidade aos dezaseis anos e fago dereito por exclusión. A min o que me gustaba era máis arquitectura, pero non podía ir estudar fóra de Galiza. Non había medios económicos. Tampouco tiña eu unha maneira de ser para dicir “voume” e ir á aventura.

Xa nos últimos cursos do bacharelato, nós tiñamos un grupiño de rapaces que iamos moi na liña do galeguismo cultural dos anos 50. Tamén a relación con Ramón Piñeiro, que o coñecín cando eu tiña 13 anos, cando saíu da cadea porque veu pola nosa casa. Polo o meu tío Antón, Beiras o oculista, que tamén era nacionalista e de esquerdas.

Eu non pasei pola mesa camilla propiamente, pero na universidade xa había grupo. Todo iso era un activismo, pero un activismo da política cultural. Que faciamos? Organizabamos ciclos de conferencias, eu montei un coro de cámara pequena, cunha ducia de voces nada máis, de rapazas e rapaces universitarios que interpretabamos cancións galegas. Pero a conciencia de  compromiso con todo o que significaban os ancestros, por suposto que a había, pero tampouco foi o meu caso que eu dixese “eu teño que facer isto así”, non.

Eu fun ao estranxeiro, niso tiven sorte. Déronme unha axuda privada da xente do círculo de Galaxia para ir a París, e despois para ir a Madrid. Por aquel entón eu quería facer economía, quería facer o doutoramento, quería facer a carreira docente. Fun bastante aventurado en todo iso.

En cambio, cando se produce a ruptura dun sector da xente moza da miña xeración e próximas coa liña exclusiva de galeguismo cultural, de Piñeiro –para entendernos– ou da editorial Galaxia, é cando se convoca o Consello da Mocidade. Alí había dúas tendencias: os que non van para adiante e os que din “hai que actuar en política na clandestinidade”. Iso dá lugar a que se funde o PSG no 63 e a UPG no 64. A partir de aí si, a partir de aí xa é un compromiso político, pero non é que houbese un peso enriba, do que falabas ti, de Bóveda e Castelao. O que había era unha posición de que era necesario contribuír a acabar co réxime fascista do franquismo. Había que lograr un réxime democrático e republicano, e Galicia tiña que ser un nación que exercese como tal, non necesariamente independentista, pero si nunha liña soberanista. Todo o que realmente viña do Partido Galeguista, das Irmandades, de Castelao, etc, e das formulacións daquela época.

A min o que máis me interesaba. No que eu máis me centraba era en que para iso había que analizar a economía social. todas as eivas e todos os andacios permanentes e ver como se podía atallar. De aí que eu me dedicase a iso.

Cando estou tres anos en Madrid –do 60 ao 63– recadando un material de maneira tremenda, porque non había fotocopiadoras, nin máquinas de calcular, nin nada diso. Por exemplo, os censos de poboación –para ir ás fontes orixinais, á biblioteca do Instituto de estatística– tiña que tomalos a man.

Entón imaxinade a un rapaz que chega a Madrid despois de ter estado en Francia, incluso en Inglaterra nunha pequena saída no verán, e se presenta a catedráticos do máis liberal que había entón, que non coñecía persoalmente de nada. Chega este rapaz galego de 23 anos e lle di “eu quero facer unha tese sobre os factores de desenvolvemento económico de Galicia”. “¿De que hablas?” Era a contestación, e aínda así foi o que empecei a facer, porque a min iso era o que me interesaba. Había precedentes, claro: as aportacións de Bóveda ao consello de Facenda dende Brañas, as aportacións de Gallástegui –o director da Misión Biolóxica sobre a cultura–, os libros publicados en América.

Eu coñecía a Gallástegui dende neno porque tiña un piso na rúa da Toia, en Santiago, moi pretiño do da miña avoa. Eu ía alí co meu pai e falaban e logo eu aos 13 anos ía alí e preguntáballe a cuestión do cooperativismo. Foi o primeiro que me falou sobre como se podía remodelar toda a política gandeira en Galicia, a cuestión da provisión do gando mantido sobre a produción vexetal das propias terras, ou a rexeneración do castiñeiro. Todo o contrario do que se fixo despois na política franquista.

Eran cousas das que eu oía falar dende a adolescencia. Escoitáballas a Gallástegui ou ao vello Rof Codina, que foi o gran propulsor da reforma gandeira en Lugo nos tempos da República, pai de Rof Carballo, o médico e ensaísta autor do libro Mito e realidade da Terra nai, editado por Galaxia. Tamén a Xaime Illa, a Valentín Paz Andrade, que fora profesor da FAO en América Latina. Na casa chegaban publicacións dos exiliados. Dos primeiros exemplares que chegaron do Sempre en Galiza, un deles chegou á miña casa.

Entón eu chego a Madrid, xa con ese proxecto, pero claro… Hai que poñerse a investigar en barbeito, a rozar. E paso tres anos facendo iso.

P: Volveuse independentista cando coñeceu a Castelao?

R: Eu non coñecín a Castelao.

P: Refírome á súa obra, cando chegou o Sempre en Galiza.

R: Non. Cando chega a noticia da morte de Castelao, a indignación polo que aquí se dicía deu lugar a que eu escribira polas noites unha especie de notas, de cadernos, como fai moita xente moza na adolescencia. Recordo ter escrito algo así como “aquí non hai outra solución que a independencia”. O que pasa é que logo, na práctica política, eu nunha practiquei o independentismo por unha razón. Eu percibía que iso era un salto no baleiro, que non había condicións para dalo, o que había era que dar os pasos que foran creando as condicións para que se puidese chegar a el.

Pero non foi a lectura de Castelao propiamente. Antes de ler a Castelao, antes de publicarse Sempre en Galiza, eu xa lera a obra de Risco, ou a de Villar Ponte –non de Antón, senón de Ramón, das Irmandades da Fala–. É dicir, eu xa lera cousas de teoría política. Xa coñecía, por exemplo, o Manifesto da Asamblea Nacionalista de Lugo de 1918, a primeira proposta de artellamento institucional e político de Galicia. Souben despois, na Fundación Galiza Sempre, como estabamos moi en relación polo Galeuska cos catalás e cos vascos, a finais dos anos 90, que o orixinal dese manifesto saía a subasta en Barcelona. Quedamos en que o mercaban eles e logo vir con el, e tróuxose. Está no Museo do Pobo Galego.

Pois todo iso xa o coñecía: a obra de Brañas, non só o rexionalismo, senón a proposta política no discurso de apertura de curso do ano 1892, onde Brañas pega o salto. Nada de rexionalismo, todo o que di o PP é unha mentira porque ocultan iso. Onde hai unha proposta de que en Galicia a autonomía que el defende, por exemplo: o Dereito Civil e Mercantil ten que ser galego, os tribunais de xustiza, todos, ata o Tribunal Supremo de Galiza, sen pasar de aí –non hai Tribunal superior español para asuntos civís nin mercantís–, institutos armados propios –policía–… Dáste de conta? Que Rexionalismo é ese? Todo iso coñecémolo. Con todo iso, era consciente de que si se quería formular unha alternativa política, esta tiña que ter a capacidade e saber que había que facer neste país no plano lingüístico, cultural, da economía…

Aí era onde eu traballaba. O que pasa é que como volvéronme a me deixar a lúa de Valencia no ano 73, en Madrid, porque o catedrático que realmente me amparaba a min, que me apoiaba para facer a tese –aínda que dicía “eu diso non sei”– dábame apoio para buscar fontes, para dar entrada en bibliotecas ou en sitios así, mais outro personaxe moi curioso. Era un vello solteirón, pero que se sabía todo: Prados Arrarte. Era moi noviño cando obtivera unha Cátedra en Santiago, no 36. Estivo na Guerra e logo estivo no exilio traballando na Cepal (Comisión Autonómica para América Latina) das Nacións Unidas, en Chile. Era onde se formou a famosa escola latinoamericana de economistas da Cepal. Os que realizaron primeiro as relacións de intercambio: Osvaldo Surke, Aníbal Pinto, Raúl Prebish, Celso Furtado, etc.

Resulta que –no ano 62, 63– aquel famoso contubernio de Munich, que fora unha reunión de toda a oposición ao franquismo, apoiada por poderes estatais europeos para acabar con franquismo, pero logo deron marcha atrás os americanos e non o deixaron caer. Pois á volta quedei sen tutor. Por riba, montamos unha mobilización dos estudantes para protestar, porque ademais querían aproveitar para darlle a Cátedra a non sei que enchufado. Non me lembro como se chamaba. Logramos evitalo, pero a cambio quedamos fichados.

É cando volvo para Galicia e acabo a tese aquí. Despois, todo o que tiña recadado para analizar a evolución da economía campesiña, as estatísticas anuais das producións agrícolas dende 1905 –que andaban por aí perdidos e que eu investigaba–, as primeiras series de todo iso viña por provincias… Pois con iso foi co, cando convocan un premio, da Casa de Galicia en Nova York, no 1965, creo, preséntome e gaño. Ese premio estaba dotado con mil dólares –daquela cotizábase a 60 pesetas o dólar, 60.000 pesetas–. Con eses cartos, mais algo de aforro, merquei o dous cabalos, un Citroen. Con el funme a Francia outra vez, xa casado e con un fillo a traballar no ISEA (Institut de Science Economique Apliquée) con Perroux, que era unha das personalidades da economía francesa; o inventor dos polos de desenvolvemento, dos polos de desenrolo.

Entón, a Casa de Galicia decide financiar a edición do traballo, que é un libro que eu publico, que se chama El problema del desarrollo de la Galicia rural. Todo iso viña dos materiais recollidos no 63. Vai seguindo o proceso acumulativo, e posteriormente da lugar a que desemboque no momento en que eu, despois das loitas do primeiro semestre do 72, xa sendo eu catedrático, que gañei a Cátedra contra pronóstico no 70, con 33 anos, case 34.

P: Estaba nese tribunal José Luis Sampedro?

R: Si, e estaba o vello Valentín de Andrés Álvarez, que viña do tempo da República. Era moi boa xente. Logo eu alí fixen oposición moi, como che diría… Eu era moi tímido, pero collín e dixen: hai que botar o resto. Fixen a oposición moi ao ataque, estilo do Beiras que logo se falaba. Incluso trinquei a un membro do tribunal. Era en Somosaguas.

O que logo foi decano e rector da Universidade Complutense en Madrid, Carlos Berzosa –discípulo de Sampedro– estaba rematando el e os compañeiros dese curso. Contábame que eles estaban alí, e un dos que se presentaba era un profesor deles da Facultade. Correuse a voz de que Beiras estana trincando a Fulanito, e viñan todos en masa. Parecía unha asamblea aquilo.

Pois cando eu, despois, me quedo de decano en funcións –porque a Suárez LLanos o levan á Universidade de norteamérica nunha especie de viaxe– é cando remata a situación do primeiro semestre do 72, e a folga de Ferrol, os mortos da ponte das Pías e os cristos da Universidade na Facultade de Fonseca que pechabamos por dentro. Nós controlabamos a policía e aos grises. No meu despacho había un piquete contra a policía e había relevos. O despacho que nos daban estaba no aparcadoiro de San Clemente. O que faciamos era pechar as portas da Facultade cando avisaban de que había movementos. Conseguimos que dimitira o rector. Era un animal absoluto. Gañamos a batalla.

Detiñan estudantes e claro. Ao principio, plantábame na consellería e dicíalles que os avalaba e quedaban tan desconcertados que os soltaban. Despois consultaban con Madrid e dicían que non, que había que pagar fianza. Entón poñía cartos meus, e recadábamos máis. Dende o rectorado dicían, entre outras cousas, que Beiras recadaba cartos para as multas dos estudantes e quedábase con eles.

Ao remate diso é cando digo: non, necesito respirar. E con todo o proceso mental é cando –en xuño do 72– desconecto, só fago os exames. A final de mes voume para Bueu e, entre xuño e xullo, dunha tacada, escribo O atraso económico de Galicia con todo o que había detrás. O atraso é un punto de chegada de todo un proceso que arrinca nos anos 60.

Todo iso. Que sentido tiña? A min parecíame que se se quería ter unha alternativa política, non podía dicir unicamente: queremos un Estado propio, queremos non sei que… E que vas facer? Cae o fascismo, chegas ao poder e que sabes? Vas coller a receita que tiñan os partidos de esquerda para Galicia, que non entendían nada? Aquilo que dicía Castelao, cando estaba exiliado en Badaxoz: está moi ben isto para os xornaleiros, pero en Galicia non hai xornaleiros, hai pequenos campesiños.

Eu cambio completamente, o que podemos chamar, as bases epistemolóxicas do estudo da economía no plano dos sistemas económicos da estrutura económica e a metodoloxía. Eu introduzo, por unha banda, as categorías conceptuais do pensamento económico da esquerda dende o marxismo. O marxismo non escolástico, o marxismo propiamente dito e, por outra banda, dos economistas terceiromundistas, da escola da Cepal e dos novos marxistas dos países africanos. Tamén aquilo que permite interpretar a estrutura socioeconómica da Galicia de entón. De aí ven o que está no atraso e iso métoo na miña docencia. Incluso nos cursos xerais, nos de Sistema Económico, Estrutura Económica. Iso só se facía nalgunhas aulas das facultades de económicas do Estado: en Barcelona, en Madrid –na Complutense–…

Neses anos primeiros dos 70, en primeiro curso de Económicas, podían estar matriculados máis de catrocentos estudantes. Deses, unha porcentaxe importante eran de fora –asturianos, leoneses, salmantinos– porque nin en Salamanca nin Valladolid –empezou despois–, nin Oviedo había facultades. Entón ían a Santiago e eu explicaba en galego e non había problema. Dicíalles: senón entendedes interrompede ou repítovos a clase para vós en castelán. Non fixo falta. Que pasaba? Viñan moitas rapazas e rapaces que eran: de historia, de filosofía, de filoloxía, de matemáticas, de bioloxía.

En cambio, no plano político atraían máis outros proxectos máis radicais: estaba o Frente de Liberación Popular, o PC, a UPG. Eu lembro que no curso seguinte a gañar a Cátedra viñeron á miña casa falar comigo un fato de estudantes, da primeira ou segunda promoción de económicas, creo. Propoñían formar un partido liderado por min. Díxenlles: “mirade, non. Eu non son un Tierno Galván.”

Esa xente, que dicía que Beiras inventou o “beirismo” estiveron na miña casa para propoñerme e eu díxenlles que non. Estaba Emilio Pérez Touriño, Alberto Meixide, Xaquín Álvarez, Ánxel Viña. Xente que estivo logo no PC, no PSOE.

A cuestión é esa. Eu non disociaba o que era o traballo de análise. De estudo da economía de Galicia, pero estudalo non dunha maneira descritiva. Estudaba aplicando esquemas teóricos que viñan do pensamento da esquerda heterodoxa, da economía, e de encaixalo no contexto.

[http://fundacionoteropedrayo.org/wp-content/uploads/2012/06/X.-M.-Beiras.pdf]
a fraga avesía do pasado esquecido hai luzadas de lembranza fragmentaria que ás veces, de socato, alumean retrincos da memoria escurecida, tal coma os lóstregosao luscofusco nos derramados soutos e carballeiras do Roma-ño, ao pé do San Paio do Monte da miña infancia. Avivecenas imaxes, tórnanse máis frecuentes as lámpadas, apresúrase aintermitencia de luz e sombra na remota memoria infantil candochega este tempo do solsticio invernal, arredor do nadal e doaninovo. Serán cousas talvez do vello que comezo a ser, digo eu,malia min mesmo. Ou serán pegadas da cultura clánica na queme criei, a do clan de San Roque, que, por estas datas, xuntábasetodo na Porta da Pena, casa da avoa Carme, nun ritual festeiropopular e matriarcal, de arrabaldo enxertado na cidade, que estampabaen relevo sons e imaxes refulxentes na abraiada cera moldas nosas mentes infantís. Será por iso, se cadra, digo eu.O caso é que avivecen, fugazmente, retrincos de lembranzasque se esvaen a seguida, como fotogramas dun proxector de cineavariado. E, dunhas noutras, como quen camiña polas poldras nobao dun regato medrado, vou parar á casa da rúa do Vilar, e logoá Rosaleda. E vexo e sinto a miña nai que recibe na porta a meupai, de volta do almacén a mediodía, sempre tarde para o xantar,e dille: “Chegou carta de...” Tiña ese costume. Certo que, se nonlle daba o aviso, ben podía meu pai despistarse e pasaren días senreparar no correo que chegara. E daquela, a miña nai: “Manolo,¿non viches a carta de Abraira que chegou o outro día?” “¿E logopor que non me avisaches?” Éravos así.Eu, desas horas, adoitaba andar polo medio e, cando non erancartas da familia, os nomes ían ficando na miña memoria e imaxinabafisionomías que lles apuña a cada un. Logo, ía ver os sobres eos selos —amoreábanse as cartas durante semanas encol da mesado despacho. Tiña especial curiosidade polas que viñan de Amé-rica —maiormente de Bos Aires. Aquel papel de avión, comopapel cebola, e aqueles selos coa efixie do libertador. E logo, polascaligrafías. Algunhas resultábanme inconfundíbeis xa dende benneno. Como a de don Ramón. Porque eran frecuentes daquela ascartas de Otero Pedraio —así escribía el o seu apelido materno,co “i” latino, na sinatura das súas cartas—. Daquela, digo, candoaínda non moraba en Compostela —aínda non lle levantaran oveto político para acceder á cátedra na Universidade.E mirade por onde, relembrando estes retrincos na memoriaque avivecen ao chou, vin parar a don Ramón Otero e recalarnunha curiosa historia dunha carta súa. ¿Cóntovola? Non é grancousa, pero velaí vai.Hai aínda poucos anos, morto xa meu pai e logo tamén miñanai, levantamos a casa. Só daquela recuperei documentos e papeisde meu que non quixera tirar de alí mentres eles vivían. Nomedio dese barullo había un sobre co meu nome escrito coa letrado meu pai. Dentro, o meu libro de cualificación escolar do bacharelato.Nada que ver con Otero, diredes, e así é. Só que, candoa curiosidade me levou a follear ese documento —un magro folletiñode pastas duras azul escuro co consabido escudo da aguiafascista estampado en dourado na cuberta— descubrín que, entremedias,contiña, dobrada, unha cuartela manuscrita en papelamarelecido polo tempo. Era unha carta de don Ramón ao meupai, datada en “Ourens” (sic) un dous de abril, sen constancia doano. Mais, a seguida desa data incompleta, a grafía de meu paipuxera: 1936. Resultaba así que estaba datada exactamente catrodías antes de nacer eu —mais non é iso, obviamente, o relevante,aínda que poida ser esa coincidencia o motivo, ou o pretexto,para facerma chegar, postumamente, a min. O relevante é ocontido e o contexto temporal: o breve período de lexislaturado Frente Popular, tronchado pola sublevación fascista-militarcontra a República.Nunca meu pai me falara desa carta, que é resposta a unhasúa anterior, que descoñezo e da que tamén ignoraba a existencia.Falárame, si, de que cando no Partido Galeguista se produciraa coñecida escisión pola dereita, el apuntárase de primeiras,até que o chamara Bóveda, acudira a falar con el en Pontevedra,e Bóveda convencérao de reintegrarse á disciplina do partido.E falárame tamén —mais isto sabémolo todos pola historia— deque cando se debatera no PG concorrer ás eleccións co FrentePopular, Otero Pedraio posicionárase en contra e polemizara conelocuente enerxía, pero acatara a decisión maioritaria e mantivérasenunha exemplar lealdade. Este episodio é mesmamenteo motivo e o tema da carta de Otero. Non podo saber en queintre preciso da peripecia persoal do meu pai se sitúa a carta dedon Ramón, nin a que o meu pai lle escribira —o texto indicaque tardou en contestarlle— nin se a conversa con Bóveda foi ounon anterior á resposta epistolar de Otero. E ao cabo, ¿que máisten? O caso é que algún desacougo íntimo lle impediu falarmenunca desa carta en vida, mais quixo que eu chegase a saber deladespois de morto el —e deixouma no meu libro escolar comaunha mensaxe confidencial dende o alén.Mais o contido da carta si que importa, sobor de todo comocontribución ao retrato máis cabal da personalidade humana dedon Ramón, da súa enorme estatura moral, e da maneira en queos nacionalistas da xeración Nós entendían e profesaban a irmandade.Pero é mellor que xulguedes por vós mesmos —e mes-mo por iso, e poisque a carta é breve, vóuvola transcribir aquí, coasalvidade dunha ou dúas verbas que non alcanzo a descrifrar concerteza e poño entre parénteses. Velaquí, na súa literalidade.Velaí a carta que chegou de don Ramón ás miñas mans sesentae cinco anos despois de escrita. A asemblea na que el contaba“obrar con completa craridade” no debate cos seus irmánsnacionalistas nunca tivo lugar: interpúxose Atila, o exterminador,e mudou o rumbo da historia da nación galega. Na resistencia, naagonía pola simple supervivencia, na angueira da reconstrución,de botar semente outravolta nos ermos queimados, as diferenzasconfesionais de credo e as discrepancias ideolóxicas de interpretacióndo proxecto emancipador perderon calquera sentidofronte a barbarie daquela apocalipse profana. Nós tivemos máissorte. Mellor dito: nós, en contraste, tivemos fortuna. ¿Saberé-molo comprender e tirarmos proveito neste aninovo?Ben sabedes: son músico de corazón. Disculpade logo quemude por un cacho de rexistro, clave, tonalidade e timbrenestas miñas matinacións semanais feitas de voz alta aoabeiro da Galicia Hoxe. Rexistro: barítono baixo, o Hans Hotter daviaxe de inverno schubertiano. Clave: fa en cuarta —ás veces do,en cuarta tamén—. Tonalidade: a da Xúpiter mozartiana —sabédelatodos—. Timbre: o violonchelo do avó Hixinio. Son catrocoordenadas estruturais dunha mensaxe musical. Pois musical éa mensaxe que cómpre emitir e difundir arestora na concienciasocial do noso pobo, no intre en que cobra estado parlamentar odebate a prol dunha mutación cara avante no status político danación galega. Mensaxe musical, porque o pobo galego semprecantou para se expresar: dende o cantar do arrieiro ás canciónsde berce, do alalá ás regueifas, das cantigas medievais de amigo—ou maldizer, asegún cadrase— aos cantares aurorais de Rosalía—amor e escarnio, en contrapunto—. Pero tamén porque disquea música amansa as feras —e boa falta fai, na avesía selva políticade celtiberia—. A linguaxe musical é a máis cartesiana, precisae temperada de tódalas linguaxes das artes. E cómpre tempero,precisión e raciocinio rigoroso para debullar a problemática acobillada na cuestión do status político que deba corresponderlle aGaliza —para si, no marco estatal e na urdime europea—. Maiscómpre asemade engaiolar: eis a meiguice da arte musical —se ocompositor acerta a creala, claro é.De xeito que, se mo permitides, tentarei debullar amodiño amazaroca do estatuto en catro eixos temáticos, que se ordenannas coordenadas de catro dimensións avaliativas do problema—clave, rexistro, tonalidade e timbre—. Transportado a linguaxeprosaica: 1. Cal é a identidade sociopolítica da Galiza, e cal afórmula correcta para o seu artellamento nun Estado españolcomposto? 2. Para que valeu e para que non o Estatuto de 1981,e mais por que? 3. Cales son os temas cardinais a resolver nunnovo estatuto, e cales as pezas vertebrais desa nova carta fundamentaldo pobo galego. 4. Como cómpre trasladar á instanciapolítico-institucional supra-galega o necesario avance cualitativono autogoberno da Galiza, dado o actual contexto de reformaconstitucional.Encetarei a mazaroca pola cuestión clave: a natureza da nosaidentidade sociopolítica. Poñámolo ben clariño: no contexto danosa historia, e se empregamos con rigor as categorías conceptuaisdas ciencias sociais, negar a estas alturas a identidade nacionalda Galiza constitúe unha paifocada equivalente, na física,a negar ou cuestionarlle a Einstein a teoría da relatividade, ou aMax Planck o descubrimento dos “quanta”.O vocábulo “nación” emprégase adoito na linguaxe común.Mais o termo “nación” pertence ao eido da metalinguaxe cientí-fica e, como significante, encerra un concepto elaborado no eidodas ciencias sociais e da teoría do Estado. Por tanto, empregalono debate ideolóxico-político como quen está de palique nunhatasca, descoñecendo ou facendo caso omiso dos resultados detodo un proceso intelectual colectivo de elaboración desa categoríaconceptual, constitúe unha exibición de desprezo á culturaque descualifica a quen o faga, non como individuo, senón comointerlocutor solvente nunha controversia política.Pero hai máis. Negar a nosa identidade nacional implicaborrar do mapa as figuras que hoxe constitúen símbolos constantementeinvocados como avais lexitimadores dos diversosocupantes das actuais institucións políticas galegas, dende Rosalíaa Castelao, de Losada Diéguez a Villar Ponte, de Quintanillaa Bóveda —estes, ademais, martirizados por non renegaren danación—. Dito doutro xeito: supón borrar douscentos anos dehistoria da conciencia loitadora do noso pobo pola súa identidadecolectiva —e ese combate identitario expresa unha activavontade de ser—. De xeito que se conxugan, na nosa realidadesociohistórica, a combinación de fenómenos que define a existenciadunha nación como realidade obxectiva —xeonómicos,socioeconómicos, lingüísticos, antropolóxicos, socioculturais—coa vontade colectiva de ser manifestada na conciencia social—o que as teorías organicistas enunciaran sinteticamente naexpresión “Volkgeist”, o espírito do pobo, que tantas resonanciasten na literatura do nacionalismo galego das Irmandades eda Xeración Nós—. Que vén ser o que un pensador tan poucosospeitoso de chovinismo ou nostalxia reaccionaria coma JürgenHabermas denomina, respectivamente, “nación nacida” e “naciónquerida”.Hai pobos que constitúen nacións en canto realidadesobxectivas, mais son, ou semellan ser, realidades inertes: nondan síntomas de estaren vivos, de quereren ser e existir comonacións. Outros parecen moribundos, extenuados ou inanes.Engels aplicara ese diagnóstico aos países danubianos do Imperioaustro-húngaro a fins do século XIX —e moi axiña a historiademostrou que se trabucara—. E outros reactívanse nunintre dado, saen dun letargo real ou aparente —“espertan do seusono”, diría Pondal—. Non hai tanto que Noruega e Islandiaformaban parte do reino de Dinamarca —e Noruega tiña, eten, un idioma menos diferente do danés do que poida selo ogalego do portugués, ou o flamenco belga do holandés—. Todoisto é sabido e ben sabido —mais, como os adversarios cipaiosda nación galega semellan non sabelo ou fanse os xordos, haberáque repetilo máis forte cada vez.Ora, cando un pobo carece de Estado propio, mais é unharealidade nacional, e o sabe, e quere ser nación —“nación querida”—enceta un proceso de autodeterminación, queiran ou nonrecoñecerlle o dereito a facelo. Porque a autodeterminación é unproceso, non un acto puntual. E dáse á marxe de que estea ounon establecida como dereito. Cando Hungría se independizoudo imperio austríaco, o dereito de autodeterminación non estabarecoñecido —en rigor, nin tan sequera estaba definido—. Poisben, Galiza comezou a súa autodeterminación de xeito explícitocon Antolín Faraldo e a revolución de 1846, a dos mártires deCarral, hai nada menos que cento sesenta anos —e sete deceniosantes de que a corrente de conciencia social identitaria seautodenominase “nacionalista” de xeito literal e explícito, coasIrmandades da Fala en 1916.Faraldo e os demais “Precursores” eran nacionalistas, e Rosalía,Pondal, Curros e Murguía —e Alfredo Brañas, si—. ¿Queimporta que na expresión política non adoitasen empregar eseadxectivo? A súa concepción da Galiza cadra exactamente coadunha nación, e a formulación dos seus dereitos políticos colectivosco exercicio da soberanía política do pobo galego —soberaníanacional—. E combatían por ese exercicio. Castelao explícaocoa súa concisa mestría didáctica: “Cando dicimos ‘a nosa Terra’queremos dicir ‘a nosa Nación’. A Terra é a Matria”. Os contidosideatorios son o que importa para sabermos se concibían edefendían a Galiza como nación —e niso non hai dúbidas—.Faraldo dicía que Galiza era “unha colonia da Corte” —cen anosantes da emancipación da “Alxeria francesa”—. Rosalía escribíaque “a miña Terra n’é miña” —Castelao poñeríao en plural nopé da súa famosísima estampa: “A nosa Terra non é nosa, rapaces!”—.Pondal chamábaa “nazón de Breogán”. En 1892, Brañas,o “regionalista”, perante o claustro universitario compostelán,reclamaba para Galiza ter “institutos armados propios”, exclusividade en lexislación civil e mercantil, e até “bater moeda propia”—¿que “región” reclamou nunca semellantes atributos de soberaníapolítica?—. E o mesmo Brañas, no texto do primeiro himnogalego —pois escribiuno el—, invocaba para Galiza a loita irlandesapola independencia: “Érguete e anda! como en Irlanda!” Talcoma Murguía invocaba a Palacky, o líder nacionalista da Bohemia.Insólito “rexionalismo” ese: xa o quixera eu ver profesadopolos conservadores populistas galegos de hoxe en día.Ese proceso histórico de madurecemento da conciencia identitariaescacha en salseiro de escuma branca coas Irmandades daFala, como as vagas do mar bergantiñán de Pondal e Abente noRoncudo e Touriñán. Comeza o apoxeo do pensamento nacionalistamadurecido, a teorización ben trabada, a pedagoxía social,o arraizamento na conciencia do común, as fórmulas de artellamentopolítico acaído nun Estado composto. Galiza vai alancarna andaina da súa autodeterminación: un pobo que medra enconciencia dos seus dereitos soberanos, un común en combatedemocrático pola súa emancipación social e nacional —até atraxedia do trinta e seis.Dende 1916, coas Irmandades da Fala, a cachoeira da concienciade identidade nacional do pobo galego maniféstasenun pensamento e nunha práctica social que decorrenpor dous regos primordiais que funcionan como vasos comunicantes.Un deles é canle dunha angueira descolonizadora: social, ideolóxica,cultural e idiomática. No outro promóvense fórmulas de autoorganizaciónpolítica, dende a constitución de partidos nacionalistas—que confluirán en 1931 no Partido Galeguista— até o deseño dunaparello de Estado integrado por institucións que teñen como fontede poder a soberanía nacional do pobo galego. Ou sexa: trátase deconquerir para Galiza un status político de nación. O xeito de formulalonon vai ser secesionista: o nacionalismo do entón adoita falarde “independencia nacional”, mais non propugna un Estado galegoindependente, senón articulado nun Estado plurinacional —espa-ñol ou peninsular, é dicir, neste caso, abranguendo Portugal—. Esteenfoque vai suscitar unha dialéctica antre propostas galegas e réplicasespañolas —e só a intransixencia integrista celtíbera provocaráreaccións independentistas nese período—. Porque esa asimetría deactitudes entre o nacionalismo galego e o chovinismo español vai serunha constante, dende aquela até os nosos días.Nesa procura dunha fórmula de Estado para Galiza, os dasIrmandades madrugan: apenas dous anos despois de constituídasas primeiras delas —as da Coruña e Santiago— convócase xaa “I Asambleia Nazonalista”. Celébrase en Lugo, en novembrode 1918. No interin deses intensos dous anos, produciuse unhacatálise que decantou nidiamente as posicións ideolóxicas a favordo emerxente nacionalismo esplícito: “o salto que implicabaasumir que Galicia era unha nación e España só un Estado plurinacional”—en palabras do profesor Beramendi—. Hainos quefican confinados no rexionalismo. Outros —como Lugrís, Banete os Carré— actuarán de ponte a prol dos novos. E nestes, amaioría serán demócratas republicanos —os Villar Ponte, PeñaNovo, Viqueira, Porteiro Garea, Blanco Torres, Xaime Quintanilla—e a minoría socialcatólicos de orixe ou tendencia tradicionalista—Losada Diéguez, Vicente Risco—. Mais, na Asembleade Lugo, “as diferencias entre esquerda e dereita [...] fican aparcadasen nome dunha unidade imprescindible para a consolidacióndo movemento” —aínda que prepondera a liña progresista,nun “proxecto moi avanzado para o seu momento”—: igualdadede dereitos para a muller, incluído o de voto; democracia representativacon sistema proporcional; supresión das Deputacións;erradicación do caciquismo para que “a vontade do pobo poidamanifestarse con toda liberdade”.A Asemblea de Lugo formula unha proposta “constituínte”dun Estado plurinacional cun deseño federal-confederal. Enefecto, postula unha “Federación da Ibéria” e, “dentro desta federación,igualdade de relacións con Portugal” —insistindo en “chegará federación” con el—. Nese deseño, Galiza sería un Estadofederado, con “autonomía integral” cara a dentro e, cara a fóra,representación directa na comunidade internacional: a Asembleapropugna o “ingreso das nacionalidades da Iberia na Liga dasNazóns”.A institución titular do “Poder Galego” sería un Parlamento“elixido por sufraxio universal” e que, á sua vez, investiría de “Poder executivo” a unha “xunta Gobernadora”. É reveladora aatribución de eidos de exercicio do “Poder Galego”, tanto lexislativocoma executivo, na “reforma da Constitución” que propugnaa Asemblea. Primeiro, porque se trata de poderes dimanados dasoberanía popular, e non de simples “competencias” —máis propiasdos entes administrativos ca das institucións políticas—. Dexeito que o enfoque é o máis correcto en teoría do Estado para unproceso constituínte: a articulación de diferentes fontes de podersoberano nun Estado plurinacional, no canto de “organizaciónterritorial”, como reza o Título VIII da actual constitución espa-ñola. Segundo porque, ademais de enumerar eidos de actuaciónque en todo caso —e “polo menos”— lle corresponderían ao PoderGalego, atribúenselle todos aqueles que a constitución “nongarde para o Poder Central”: dado que a fonte do poder é o pobogalego, a falta de atribución explícita xoga a favor das instituciónsde autogoberno galegas —poder federado— e non das centrais—poder federal—. Terceiro, porque o repertorio de eidos de potestadeexpresamente atribuídos como mínimo ao Poder Galegosobarda notoriamente o do actual Estatuto de Galiza. É máis:algunhas desas potestades veñen de serlle negadas a Catalunyaaínda hoxe no Estatut rebaixado polas Cortes.Reparade nalgunhas mostras. Primeira de todas: corresponderíaao Poder Galego o “réxime tributario, sen intervención doPoder Central, ao que somentes pagará o Autónomo a cantidadeque se fixe nos concertos económicos”. Non, non estadesa ler mal: é transcrición literal, e sen erros. Hai nove decenios,os nacionalistas das Irmandades non temían que “a probe Galiza”non dese arrecadado ingresos tributarios abondo para acadara famosa “suficiencia” das finanzas públicas propias. E na mesapresidencial da Asemblea, encabezada polo católico conservadorLosada Diéguez, figuraba Lois Peña Novo, solvente especialistaen economía monetaria e financeira como resulta patente nos estudosde Manolo Roca Cendán sobre ese egrexio vilalbés. Maisnon esquezamos que, daquela, aínda estaban recentes os cálculos feitos por Brañas da “balanza fiscal” galega que revelaran queGaliza pagaba ao Estado máis do que recibía e desfixeran a falaciapublicitaria da filantrópica axuda española ao miserento pobogalego. E en todo caso, aqueles nacionalistas sabían moi ben oque significaba ter nas mans as alavancas da política tributariapara o desenvolvemento do país e o benestar dos máis humildes—do común popular.Pero vexamos algunha outra mostra significativa de eidos depoder exclusivo. O réxime bancario —“pola función social quehoxe teñen os bancos”(!)— e mais o “Creto agrícola”. Lexislaciónsocial —agás problemas comúns— “ás diversas nazóns da Iberia”.Ferrocarrís: a súa construción e administración —a lexislaciónconfíase ao poder central, previa “a súa nacionalización”—.Portos francos. Policía: “as forzas precisas para a orde interna deGaliza”. Idioma cooficial, e obrigatorio nas leis e a administración.Ensino: “a potestade docente do Estado actual pasará enteiraao Poder Galego”. Administración pública: “tódalas funciónsadministrativas” —cunha reforma a fondo da administración local,con supresión das Deputacións provinciais, estabelecementoda autonomía municipal, distinción entre concellos urbanos erurais, e restruturación destes sobre a base das parroquias conpersonalidade xurídica recoñecida e formación das súas corporaciónsmunicipais a partir das xuntas parroquiais.Ademais desa estruturación do poder político galego e da súaincardinación nun Estado federal-confederal Ibérico, o manifestoda Asemblea de Lugo tracexa eixos de política de goberno en tresordes temáticas: xurídicas, socioeconómicas e artístico-culturais.O salto histórico progresista que implican faise máis ostensíbelnalgúns dos obxectivos sinalados. Así, por caso: inembargabilidadedas terras que traballen os proprios labregos —“consideraranseinstrumentos de traballo” a tal efecto—; igualdade dedereitos da muller casada, “polo menos no caso de emigración domarido” —ademais do dereito a voto, cando aínda non o tiñanen Europa; dereito dos labregos arrendatarios ás plusvalías das fincas debidas “aos melloramentos producidos polo seu traballo”;“substantividade do Dereito foral galego”; “a publicación das leisfarase no idioma galego”; a última instancia dos recursos peranteTribunais de Xustiza rematará “en Galiza, e sempre realizadapor funcionarios galegos”; “repoboación forestal forzosa” —e “seos particulares non a fan, a faría o Poder galego” gravando logosobre a riqueza creada—; urxente resolución do problema “dosgravames sobor da terra”.Pode chamarvos a atención a relevancia sobranceira das liñasprogramáticas deseñadas para os problemas da condición labregae do mundo rural. Pois ben: contextualicemos. Corre o ano 1918.No censo de 1910, a poboación activa no sector primario da economíagalega, o agrario máis o mariñeiro, ascende ao 84 por centodo total. Só o 7 por cento traballa no secundario —industria—e só o 9 por cento no terciario —servizos—. Resulta evidenteonde están os problemas sobranceiros en termos de maioría sociale de estrutura das clases traballadoras galegas. Os nacionalistasdas Irmandades deseñan un modelo de Estado galego co poderacaído para resolver a cuestión nacional común ao conxunto doscidadáns: o baseado no exercicio da soberanía política do pobogalego, artellada federalmente nun Estado plurinacional. Logo,para os eixos primordiais dunha política de goberno, estabelecenprioridades conforme á gravidade e á dimensión social dos problemasdo común traballador galego.Van alá noventa anos. Onde está un aparello de Estado galegocomparábel ao deseñado pola Asemblea de Lugo? Cal foia réplica, ou a contraproposta, española a ese deseño? Non ahoubo daquela. Ou si, tacitamente: aos poucos anos instaurábaseen España a ditadura de Primo de Rivera. O esperpento xa nonera só un xénero literario creado por Valle-Inclán.

[http://www.galiciahoxe.com/politica-galicia/gh/xose-manuel-beiras-xogamosa-hai-recuperar-lealdade-confianza-reciproca-non-competir/idEdicion-2009-04-30/idNoticia-421721/]
Non. Por que vou estar canso? Non tiven tempo de cansarme, aínda que se segue toda esta actividade durante moito tempo, igual si.

Todo o mundo sabe que nacín co Frente Popular!


Iso sóame a coñecido e a repetido intermitentemente no decenio que levamos. Eu non levo unha vida traballando polo BNG, porque o BNG é do ano 82 e eu empecei a implicarme no compromiso co meu país cando tiña 15 ou 16 anos. Pero si que fun eu o primeiro e o único caso da historia do BNG en que un membro da alta dirección, o que era o portavoz nacional e o candidato á Presidencia da Xunta, dá o paso de ceder o paso. Se había unha retirada a tempo xa foi aquela, entre o 2002 e o 2003, e foi iniciativa miña, pero o meu compromiso é coa nación e co pobo galego e cun proxecto vertebrado, no eixe na esquerda, de autodeterminación deste país, e mentres isto non se logre e eu viva e me funcionen as neuronas estarei comprometido con iso. As razóns polas que volvo ó proscenio ou de por que dou o que se chamou o zapatazo outra vez, despois do 1-M, foi explicado suficientemente. Está claro.





Eu non estou nunha carreira para chegar á portavocía nacional do BNG, porque non é iso. O que está en xogo é o que nós formulamos explicitamente e que agora parece que tamén é asumido por máis opcións. O proceso fundamentalmente refírese á mudanza do BNG para refundalo, para recuperar o deseño que funcionou moi ben durante dous decenios e para elixir un Consello Nacional e a partir diso unha Executiva e dentro dela unha portavocía dese órgano colexiado. Iso é o que está en xogo, pero debido ó feito de que non prosperou a nosa proposta de facer un proceso asembleario que ata o plenario final, fose aberto a toda a militancia que quixese, houbo que elaborar listas para delegados e daquela apareceron referencias de candidatos á portavocía. Por unha banda, Carlos Aymerich, e por outra Guillerme Vázquez. Eu en todo este tempo non aparecín como candidato á portavocía aínda que os medios de comunicación, por unha dinámica que tamén é comprensible pero que eu non alimentei, puxeron tamén a Beiras como candidato á portavocía. Eu agora, nesta fase, encabezo unha lista que está en proceso de elaboración, promovida polo EI, pero nutrida por delegados das Listas Abertas, para o Consello Nacional. Iso é todo.





Iso depende deles. Non son eu quen ten que contestar. Hai plena liberdade e nós estamos exhortando a toda a militancia que saíu elixida como delegado para que faga uso da súa liberdade. As listas non teñen disciplina de voto, as listas abertas non son do EI e formar parte da candidatura de delegados das Listas Abertas non implica ningunha obriga de formar parte de candidatura ningunha promovida polo EI ó Consello Nacional.




Eu non me refería ó BNG senon ó nacionalismo galego contemporáneo. As análises críticas que se levan feito dentro e fóra do BNG respecto da evolución do Bloque coinciden en que o BNG deixou de funcionar paulatinamente como a fronte do deseño orixinal; que se foi convertendo máis nunha estrutura de aparato piramidal propia dun partido; que se foi desvencellando, -sobre todo desde que centrou o seu foco de actividade no labor do goberno bipartito da Xunta-, do proxecto estratéxico do nacionalismo galego. O BNG ten que volver ser o instrumento que sirva primordialmente para aquilo para o que naceu. Se no BNG non somos capaces de recuperar iso, o desenlace previsible non é nada estraño. O BNG poderá seguir funcionando como calquera forza política implicada no aparato institucional do poder, sexa nas Cortes ou no Parlamento galego, pero non se conseguirá que o BNG volva ser útil para o avance do proxecto estratéxico do nacionalismo galego na sociedade. Por iso é a última oportunidade, porque se o BNG non logra iso, unha de dúas, ou o pobo galego se atopa nunha situación de esmorecendo ou estado agónico, ou senón rexenerará o instrumento que necesita e volverá facer o que se fixo no 82 para saír do impás no que nos metera a Transición. Xurdirá outro produto da propia cidadanía que se encargue diso, como xurdiu "Nunca máis". Enxendrará algo que desemboque en ser unha organización política, alternativa. É a miña visión, non é unha profecía, é unha hipótese de traballo. Nós estamos loitando porque sexa o mesmo BNG o que se rexenere e asuma esas funcións que lle corresponden, pero cunha liña clara. Agora iso parece que está asumido polas alternativas que xurdiron no proceso interno, sexa a encabezada por Guillerme Vázquez, ou a encabezada por Carlos Aymerich, pero cal era a posición no momento no que se convocou esta Asemblea? Había unha posición que era simplemente facer un documento elaborado pola Executiva, de avaliación das eleccións, tirar de aí e nada máis, non esta ponencia que hai agora que ten unha estrutura e un guión e abarca toda a problemática, aínda que non se poida resolver toda agora. Por iso esta asemblea debe de ser un primeiro paso dun proceso de transición, aínda que teña estabilidade interna e capacidade de acción política, no que hai que acabar de debullar todo o que ten que resolverse finalmente nunha asemblea ordinaria. Cal foi a posición dentro da comisión designada unha vez que dimite a Executiva para organizar a Asemblea e elaborar o regulamento? Aceptaron as nosas teses de dar acceso a toda a militancica? Non verdade? Bueno, pois o noso discurso segue a ser congruente e hai discursos que mudaron.


O discurso si, pero o que importa é a práctica. O Consello Nacional é a cámara de representantes da cidadanía inscrita como militante no BNG, que é o corpo electoral, e cando pasas a enfocar este proceso en candidaturas á portovocía, incorres en deformacións. O portavoz nacional do BNG non é o secretario xeral que designa os membros da Executiva. Sexamos congruentes. Se estamos dicindo que hai que recuperar o deseño do BNG pero se actúa así, que credibilidade pode ter que o BNG vai recuperar as regras de ouro que o articulan e que permiten distintas lecturas dun proxecto común do que sempre se falou e desde hai algúns anos case nunca se fala, de emancipación nacional e social? Que credibilidade pode ter cando se di que é igual que os plenarios da asemblea sexan mediante delegados? Nas eleccións, os cidadáns elixen os seus representantes no Parlamento, non mediante compromisarios. Levo semanas explicándoo, non é irrelevante. Os partidos convencionais europeos convertéronse en aparatos onde unha oligarquía manexa todo e á militancia pásalle o que ós cidadáns cos partidos, que cada vez se senten máis distanciados, que se lles prometen cousas e logo non se cumpren e a xente atópase sen resortes para impedir estas desviacións. Se queremos recuperar a participación da cidadanía na política, como non imos permitir que toda a militancia participe nas decisións da asemblea? Que ten que ver con que se Beiras dá pasos, con que se uns candidatos din unhas cousas, con que se os vellos teñen que ir para a casa, con que se hai pactos, cando o fundamental é que recuperemos a confianza e as garantías da lealdade recíprocas entre os distintos segmentos que ven de maneira distinta a política que se debe seguir no BNG? É o fundamental que hai que lograr e non competir como se estivésemos nunhas eleccións ó Parlamento de Galicia.




Pois iso é o que nós defendemos e non se vai poder pechar este proceso de corrección de erros nesta asemblea. Agora hai que sentar as bases para resolvelo nun proceso dinámico interno e con estabilidade, que ten que de-sembocar na asemblea ordinaria.




Estivo catro anos o BNG no goberno e sen período de transición e prexudicou ou beneficiou?



Cadaquén pode dicir o que queira, pero hai cousas claras. Por que eu non lle teño medo a que haxa un período de transición e Aymerich si? Cren eles que todo o que había que recompoñer se pode remediar nunha asemblea extraordinaria con prazos moi curtos? Trátase daquilo que dicían os grupos de rock de hai vinte anos: "Estamos en guerra, hai que reflexionar". É incompatible a reflexión interna coa acción política ou é necesaria a simbiose? Que significa "praxe"? Significa combinación do pensamento e da acción e iso é o motor da esquerda e de calquera movemento social e forza política que pretenda transformar a sociedade. Por que see teme e por que precisamente a xente que procede das equipas que nestes anos non fixeron reflexión, fixeron acción política, estiveron no goberno e os resultados son os que temos? Son as preguntas que teñen que contestar. A miña posición está clara.




Non é así. Eu son irmandiño e nin estaba no momento. A comisión organizadora da asemblea tratara o asunto e tiña unha posición que foi a formulada. Eu estou de acordo con que unha persoa que foi portavoz nacional do BNG durante todos estes anos, debe de poder falar nunha asemblea. Sempre defendín que non se fixese con outros o que se fixo conmigo, que me trataron como un tarro de iogur que botas ó lixo. Os que agora tanto din que nós vetamos que Anxo Quintana falase, o cal é mentira, deberían recordar que posicións tiveron cando houbo problemas comigo. O que había era un acordo sobre que unha cousa é unha alocución breve ó comezo e outra é un discurso no medio do debate, sobre todo cando hai unha opción determinada que foi promovida polo que se chamaban os quintanistas e que xa ten portavoz. É xenial que agora se diga que somos os do EI os que vetamos. Nós non facemos veto a ninguén e ademais eu non podo facer ningún veto sen caer en contradición coa miña propia historia. É a unha maneira de intentar marear a perdiz ou despistar a xente facendo aparecer, de súpeto, ó EI, que foi o que loitou por abrir o BNG, como un grupo que quere silenciar a outro. Pero isto que é? A que xogamos? Esta é a maneira de recuperar a confianza recíproca? E o mesmo pasa cando falan de pactos coa UPG e nós fomos os que sempre dixemos que de pactos nada e non pactamos, dialogamos.




Os irmandiños falamos con todos os grupos, con Esquerda Nacionalista, co PNG, con Inzar, con Espazo Socialista, co do Movemento pola Base que quedou dentro, co Máis BNG, e coa UPG. Claro! E todos falaron con todos entre eles. Trátase de buscar unha cabeza de turco para ver se tamén podemos estigmatizalo? É esa a maneira de saír adiante ben da asemblea?



Non pactamos con ninguén que non sexa un acordo. Ó final, se hai as bases para reestablecer a concordia no BNG, -a única maneira de que vaia para adiante, porque un BNG con guerras civís internas non ten nada que facer-, e levar a cabo a expresión plena da pluralidade e a igualdade de todos en calquera órgano, daquela si que é razoable que durante o plenario da Asemblea se estableza algún acordo entre compañeiros para a Executiva. Naturalmente. Ou senón como queren resolver o asunto? Pero se non se dan esas bases, haberá que ir á votación directa da Executiva coas opcións que se presenten. Gustaríame que todo o mundo fose tan claro.





Si, pero non estarei ata o final, virei a tempo para a asemblea do BNG, aínda que non por ela vou deixar de estar no FSM, precisamente porque non estou en plan líder, senón cumprindo o compromiso adquirido. É que a dimisión da Executiva se produciu por iniciativa propia dos membros, entre os que estaban Carlos Aymerich, ou foi porque nos saímos publicamente reclamándoo? A ver se somos serios. Unha cousa é o que cadaquén diga e outra cousa é que haxa memoria sobre o que se fixo e se dixo antes.



Depende dos cidadáns, dos poderes mediáticos, dos grandes poderes económicos e tamén de nós.



Ten deputados o BNG. Nós non imos a unha visión tribal do Bloque nin temos ningún problema porque non haxa persoas do EI no grupo parlamentario, tivemos un problema porque se excluíse das listas ó Parlamento de Galicia os sectores críticos.



Iso é cuestión del. Na Executiva en funcións a miña posición foi a de darlle un voto de confianza e que fose o grupo parlamentario o que resolvese iso, igual que a portavocía e na viceportavocía. A miña opinión persoal sobre se me parece ben ou mal, é irrelevante, cada persoa actúa dun xeito.

[https://noitabrega.com/2015/03/09/conversas-barbaras-con-xose-manuel-beiras/]
Quen é o Beiras, podería definirse ?

 Non é doado porque eu lémbrome cando me deron o premio Facer país de Láncara no 2005 que eu precisamente pregunteime no que dixen alí ó recibir o premio quen é o Beiras e  eu dicía que en realidade era un músico frustrado porque eu estiven a piques de adicarme á musica no comezo da adolescencia. Eu estudara música dende moi pequeno e só cando se complicaron as cousas no bacharelato pois entón tiña que escoller, pero en realidade eu tiraba mais polo eido artístico que por outro porque pensei en facer arquitectura pero non podía polas condicións económicas e familiares da época.  Ademais non tiña beca ningunha xa que non estaba no S.E.U. ou nas organizacións estudantís  franquistas e non me podían financiar para estudar fóra.

 Eu coido que a outra definición que pensaba cando era mozo era, “eu véxome como un profesor que a ratos toca o piano”, pero iso si, a docencia foi a miña vocación. O que pasa é que atopeime nun país que tiña unha patoloxía social política, e cultural moi grave e eu xa dende moi pequeno tiven dous elementos que me configuraron dende a infancia. Un foi o meu mestre Pereira porque dende neno eu aprendín a ler cunha mestra, pero meu pai e outros consideraron que aquilo da escola do tempo do nacional-catolicismo dos anos 40 non podía ser, e entón contrataron a un mestre republicano represaliado que quedara sen escola e collérono para un fato de rapaces, o xérmolo dunha cooperativa. A influencia deste mestre, que non era un home moi de esquerda pero sí republicano, que practicaba a pedagoxía da Institución Libre de Enseñanza, foi  moi importante, a outra foi a osmose co mundo do galeguismo e do nacionalismo polo tanto do Partido Galeguista grazas ós superviventes, en figuras como Otero Pedrayo ou Ramon Piñeiro.

E realmente un decía, “que pinto en España ?”. Pero finalmente eu retorno cando decido prepararme para a docencia en economía e para traballar sobre o país

 Unha persoa que era o terceiro ingrediente, viña do meu pai, foi meu tío Antón que era nacionalista e oculista e moi de esquerdas. Iso foi o que formou a miña personalidade dando lugar a ser consciente que estaba nun país que había que traballar por él, ou polo menos, nel. Así cando tiven a fortuna dunha axuda privada para irme a Francia, en canto remato a carreira de Dereito porque non podía por outra, xa me interesaba a economía e fun estudala en París onde ademais fixen na Sorbona cursos de lingua e literatura francesa. Entón foi o momento de encontro con amigos ou coñecidos meus que marchaban e quedaban fóra en institucións internacionais, como Fernando Pérez Oya en Nacións Unidas, Xoan Angui ou en Londres Ramón Lugrís ou Fernandez Pérez Barreiro, e realmente un decía, “que pinto en España ?”. Pero finalmente eu retorno cando decido prepararme para a docencia en economía e para traballar sobre o país. É así cando empezo a miña tese en Madrid e non hai quen ma dirixa, claro,  imaxina un rapaz que no ano 1959-60 con 23 anos ou así xa retorna de París e vai cun proxecto chamado “Los factores de desarrollo en la economía de Galicia” e entón comecei a traballar de maneira que o que fun acumulando meses e anos traduciuse nas materias primas na miña tese reducida a demografía do 1959 a 1960 traballando sobre as fontes dos censos de poboación da biblioteca do Instituto Nacional de Estatística. E tiña que facer todo, contando os panadeiros, os xastres, en rolos de papel das máquinas de facer contas, mais tamén saíu o meu primeiro libro “El problema del desarrollo en la Galicia rural“ que levou un premio da Casa Galicia en New York aínda daquela dirixida por Siliáns. Pois de aí saíu boa parte do que será o Retraso económico na Galiza.

 Ó mesmo tempo, a miña xeración é a xeración que da o paso de volver constituír organizacións políticas na clandestinidade,  no eido do nacionalismo de esquerda porque cando eramos adolescentes vivíamos a liña marcada polo Grupo Galaxia de que o que había que facer era política cultural do idioma e prestixialo e non había que meterse en política para non poñer en perigo o proxecto cultural. Nace a UPG e o PSG, e eu impliqueime dende o ano 1963, mais en realidade estabamos fichados. Pois entón o Beiras é isto.

 Cando me din que son politico, eu digo que non son político, son un cidadán que se vivise nun país normal seria activo na política pero nunca estaría na política organizada nin na institucional e ó final eu son máis coñecido como político que por outra cousa.

IMG_20150202_140324

Quería profundizar sobre seu tío, canto influíu na formación dos seus ideais galeguistas, foi tan importante ?

 Sobre todo na liña de esquerda, non era só galeguista, tamén nacionalista e ademáis era nacionalista de esquerda. El estivo no Partido Comunista na clandestinidade, estaba afiliado pero non era activo. E entón meu pai era un nacionalista do Partido Galeguista e do partido no tempo da República. Non só das mocedades de cando o Atila en Galicia senón un home cristián, crente, aberto e liberal no sentido da palabra, non neoliberal, senón progresista mais non prioritariamente de esquerda. Entón eu teño ese compoñente de meu pai do Partido como Cabanilllas, Gómez Román (ultimo secretario do Partido Galeguista) e eran dos que quedaran no interior pois non foran nin paseados nin foran exiliados e aínda que foran represaliados de maneira non brutal, non era o sector mais de esquerda. Pero en cambio meu tío Antón, que nunca pretendeu catequizarme, como tiña moita relación con él nos 60 cando vivo en Vigo, entón si que hai o compoñente máis de esquerda.

 Aínda que eu tamén nese senso no plano ideolóxico esquerda-dereita a miña traxectoria foi á inversa do habitual, pasei dun rapaz mozo moito mais moderado con 18 anos que cando tiña 20 anos máis, un proceso á inversa. Ou no referente á práctica do idioma, a miña xeración era a primeira procedente da clase media á que os fillos lles comeza a falar en monolingües galegos ata que chegan á escola, cousa que non era tan así antes. No noso caso, eu falaba galego na casa, pero non exclusivamente, para relacións fóra da casa falaba máis en castelán que en galego. Eu lin ó mesmo tempo nas dúas linguas xa que meu pai tiña unha moi boa biblioteca, a pesar de ser un empregado de paquetería, tiña relación coa intelectualidade de NÓS, do Seminario de Estudos Galegos, das Irmandades da Fala e outros intelectuais. Entón nos aprendiamos a ler xa en galego, en troques meu tío foi o primeiro que ós seus fillos, nos anos 40, en Vigo, sendo oculista, lles falaba monolingües en galego, de feito eran coñecidos como os fillos de Don Luis, que falaban galego. O exemplo do meu tío foi un exemplo que influíu moito.

Falamos agora de Alexandre Bóveda como mártir e a relación que tivo con el a súa familia xa que fai uns anos tivo proxecto de escribir unha biografía que a deixou. Por que non o fixo e que lle chama a atención de Alexandre Bóveda como mártir e a relación da familia ou o seu coñecemento ?

 Hai dúas cousas: meu pai era íntimo amigo de Bóveda, non da miña familia. E o trauma cando asasinan a Bóveda foi moi forte, de feito, un dos meus irmaos que me sigue chamáronlle Alexandre, por Bóveda. Incluso cando no 1936 se debate no Partido Galeguista a opción de ir coa Fronte Popular ou non, hai un sector máis conservador do Partido que non está por esas porque a Fronte era moi de esquerdas co PSOE, Izquierda Republicana, Comunistas, e claro está, hai un gran debate. Da lugar á Dereita Galeguista con Vicente Risco, Filgueira Valverde e outros. E meu pai, que admiraba a Risco, de entrada tamén está de acordo, mais chámao Bóveda e falan con él para convencelo de retornar ó Partido.

Descubro que Bóveda plantexa iso antes de Keynes, un vangardista da economía

 Para min Bóveda era unha referencia dende a infancia moi familiar. Pero logo, por outra banda, cando eu empezo a traballar máis a Historia de Galiza dende o s.XIX co Rexurdimento e o Nacionalismo con figuras como Brañas, (consideradas de dereitas e rexionalistas e non era así, senón nacionalista) pois eu descubro o que é Bóveda como artífice do ideario e o programa económico e social do PG, e resulta que a min interésame en concreto esa faciana de Bóveda. Está moi pouco coñecida, xa dende a aparición de Bóveda no anteproxecto de Estatuto que elabora o Seminario de Estudos Galegos na primavera do 1931, cando chega a República, ata un estudo da balanza fiscal de Galicia que, contra todo pronóstico, afirma que a economía galega non é subvencionada senón todo o contrario, e tamén os traballlos en A nosa terra e no programa do Partido Galeguista ou a creación dun banco publico galego.

 Eu descubro, xa estudando Economía,  a teoría de Keynes e atopo que o keyneisanismo que se aplica no New Deal pola carta de Keynes a Roosvelt no 1936 (de aí ven a economía do benestar e a as políticas anticíclicas, o que había que facer aquí e que fará SYRIZA, e eses animais fan todo o contrario, os de aquí) xa estaba en Bóveda. Descubro que Bóveda plantexa iso antes de Keynes, un vangardista da economía.

 Eu nunca tiven o proxecto de facer unha biografía pero si que en cambio, empecei a escribir cousas analizando a figura de Bóveda non só dende o punto de vista como o gran mártir do nacionalismo e da democracia, senón coma o cerebro dun proxecto de política facendística, financeira e económica para Galiza que sería unha revolución. E non era un intelectual, era un home que fixera unhas oposicións a Facenda e por esa vía recalou en Pontevedra, e no momento esplendoroso en que está Castelao e Cruz Gallástegui, autor da Misión Biolóxica de Galicia, e por tanto un núcleo fundamental. Incluso na etapa da deputación ilustrada presidida por Daniel de la Sota é a que promove a Misión Biolóxica no Pazo da Carballeira de Gandarón que revoluciona a concepción da economía agraria. As obras pouco coñecidas de Cruz Gallástegui, son absolutamente clarividentes e por outra banda cando compra a finca de Lourizán onde se instala o centro de investigación forestal. Boveda é un home talentoso,  autodidacta e cunha enorme intuición. Entón, esas propostas polo coñecemento a pé de obra do país, pola problemática da Facenda pública e dos gastos públicos e os impostos ou a balanza fiscal. Elabora as propostas xeniais do momento.

PANO_20150202_140346

Aquel poema que remata “Como en Irlanda, érguete e anda” déixao claro, a ver os da Fundación Brañas do Partido Popular, a ver se poden dicir “Como en Irlanda érguete e anda”, sería pervertido.

Onde fago iso eu e o escribo dalgunha maneira sintetizada ? Cando a min elíxenme membro da Real Adacemia Galega no 1976, porque o presidente Sebastián Martinez Risco era nacionalista e avogado na Coruña (no seu despacho é onde se funda clandestinamente o PSG no agosto do 1963) ofréceme un posto. Martínez Risco proponme porque di que son unha persoa que é catedrático de Sistemas Económicos en Compostela e dime que ese compoñente había que introducilo. Que pasa ? Eu inmediatamente póñome mans á obra mais son as eleccións do 1977 e levamos un golpe tremendo no Partido e eu entro en crise persoal forte e cando me recupero da crise pois entón tiña que facer para a posesión do escano un discurso de ingreso. Entón fago o discurso pensando de Brañas a Bóveda, e polo tanto o que fago é coller a Brañas e logo pasar á figura de Bóveda, un gran salto, e Brañas tento amosalo realmente como persoa conservadora na súa visión aínda que na cuestión social era activamente antiforista, pola abolición dos foros e a referencia de Irlanda deixa claro as súas ideas nacionalistas; aquel poema que remata “Como en Irlanda, érguete e anda” déixao claro, a ver os da Fundación Brañas do Partido Popular, a ver se poden dicir “Como en Irlanda érguete e anda”, sería pervertido.

 Tamén nese momento acábase de facer a primeira lexislatura galega, aprobouse a Lei de Normalización e hai un artigo que establece o deber do uso do galego e ese artigo é recorrido polo Estado, pero a iniciativa de recorrer ese artigo finalmente invalidado polo constitucional,  nace da delegación do goberno en Galicia, e quen era o delegado en Galicia? Pois foi recorrido polo que era o presidente da RAG, Domingo García-Sabell. Unha cousa monumental: eu lémbrome dun fato de escritores galegos encerrados na Academia en protesta polo asunto, como Uxío Novoneira e apareceu alí García-Sabell ( que fora o meu sogro, xa non o era, xa estaba separado), recordo que o Novoneira cando apareceu ese home encarouse con él e díxolle “É o unico país que coñezo onde o presidente da Academia que ten defender a língua do país é ademais o xefe da policía” e entón Avilés de Taramancos ou Méndez Ferrín, Pancho Pillado que tivo unha idea xenial, mandoulle un telegrama a García-Sabell como presidente da Academia dicindo “Solidarízome co presidente da Academia fronte a falcatruada que acaba de facer o delegado do goberno”-risas-.

 Ó xurdir o problema considero que eu debo renunciar ó escano xa que dábanme largas porque eu fora xenro del (de García-Sabell) e derivara pola esquerda e había certos problemas. Entón eu renunciei ó escano mais o texto que tiñamos xa estaba rexistrado, eran dous ensaios que están no meu libro “Por unha Galiza liberada” do ano 1983-1984 en edición Xerais con Luis Mariño e reeditado no 2008 por Fernán Vello por Espiral Maior, un sobre Brañas e outro sobre Bóveda. O que non é exacto é que quixera facer unha biografía.

Falou da súa estadía en París, concrétenos a influencia de André Marchal ou de Albert Camus, moi aprezado por vostede, que lle atraeu dese París con Sartre, Camus e esa intelectualidade ou do maio do 68 máis tarde ?

Hai un escritor e xornalista norteamericano en París que escribiu un libro sobre os anos 30, o libro é de Herbert Lottman chamado La rive gauche onde falaba do movemento da intelectualidade en París. Eu vin iso cando aínda existía e tiña potencia porque chego a París no outono do 1957, nese intre ademais a Universidade está aínda nese Barrio Latino, a facultade de Económicas e Dereito está na Montaña de St.Genevieve, e mais abaixo a Sorbona e os seus cursos de literatura.

 Eu vivo nese mundo e pernoctaba na cidade universitaria nas aforas de París, entón por unha banda está ese ambiente e por outra banda a fase final da IV República, do réxime instaurado  trala liberación do país, no momento en que ademais o presidente do goberno era Guy Mollet, socialista, pertencente naquel entón aínda ó que en Francia ata os anos 70 se lle chamaba  SFIO, Sección Francesa da Internacional Obreira, que viña de moi atrás. O proceso de descomposición do réxime é provocado no 1958-1959 polo golpe de estado branco que da De Gaulle, facendo unha nova constitución presidencialista e comeza a V República ata hoxe. Momento moi importante, xa que foi cando a crise de goberno na que cae Guy Mollet e asume a presidencia do goberno un home de talento e de esquerda, P. Mendès France,  moi coñecido en Francia, home anti-fascista e xudeo francés.

IMG_20150202_131455

 Estamos niso e ó mesmo tempo estamos en plena guerra de Alxeria e nos prolegómenos da guerra do Vietnam, xa que na Indochina francesa no ano 1955 prodúcese a grande derrota do exercito francés, isto forza a caída do réxime da IV República. Temos Vietnam, a derrota, a emerxencia de Alxeria e tes os debates na esquerda sobre todas esas cousas; danse por exemplo na revista de Sartre, Les Temps Modernes protagonista dos debates entre Sartre e Camus. Inicialmente o debate versa sobre o libro de ensaios de Camus, L´homme revolté, unha visión da rebelión diferenciando coa revolución, que desemboca no stalinismo; realmente é unha crítica ó stalinismo. As posicións de Camus eran moi esgazadoras sobre el sobre a cuestión alxerina xa que era un pied-noir, (a nai de Camus era das Baleares, da emigración de finais do XIX) polo que identificábase cos alxerinos e ó mesmo tempo non estaba pola revolución violenta defendendo que tódolos franceses en Alxeria deberían ser integrados, dando lugar ós debates tan intensos que vivín.

 Entón por outra banda imaxínate un rapaz de 21 anos que chega da España franquista, de Galicia en concreto nesa situación. Eu recordo que sempre que me preguntaban: Ti es español ? Ninguén o quería dicir porque te identificaban co franquismo, así que eu dicía, Non, non, je suis galicien, e entón en Francia naquel momento se dicías galicien pois dicíanche, “de la Galitizie”, ou sexa da Galitzia polaca, entón tiña que dicir da “Galice, aux quadrant Nord-Ouest par Portugal, Saint-Jacques de Compostelle”, e ti tiñas que escoitar, “Ah, si! Moi pretiño de San Sebastián” –risas-. Esta é a referencia, pero a emerxencia da esquerda, os combates cívico-dialécticos, a influencia da dereita reaccionaria da OS, os fascistoides, anti-comunistas, etc. Ésa é a sopa na que eu me atopo, é unha experiencia que cambiou a miña maneira de ver o mundo e polo tanto eses son os compoñentes.

Mercaba un tetra-lait para sosterme e para ter cartos para ir ó teatro, para ir ós concertos…

 A situación é un réxime nado da derrota dos nazis en Francia que está en crise, que pasa coas propostas de  reforzar o poder que é o modelo gaullista-presidencialista fronte a democracia parlamentaria da  IV Republica. Empezo a ler marxismo, e referencias do mundo intelectual. Os cartos que tiña, que eran poucos, trataba primeiro de manterme xantando nunha tasquiña vietnamita e logo cando tiven o carnet de estudiante ía os comedores universitarios, pero á noite non ceaba, quizais un dia si ou un día non, ou mercaba un tetra-lait para sosterme e para ter cartos para ir ó teatro, para ir ós concertos… Eu por exemplo acórdome de ver teatro con Gérard Philipe, unha referencia no teatro e o cine dauquel tempo, de feito eu co paso dos anos traducín unha novela da viuda de Gérard, Anne Philipe (tras morrer o seu marido de cancro), por proposta de Luis Mariño chamada O tempo dun salaio (Le temps d´un soupir) a novela escrita sobre o proceso da morte de Gérard Philioe. Pois tíñao visto actuar, coa compañía pública de teatro de vangarda, chamábase TNP, ou sexa Théâtre National Populaire, polo que fíxate como o Estado financiaba o teatro de vangarda e inclusive con teatro clásico de Racine ou do s.XVIII francés en montaxes con María Casares, de feito eu vina representando Fedra de Racine dirixida nunha versión vangardista por Jean Vilar (o mesmo que impulsa o Festival de Teatro de Avignon). Ou en música escoitei o derradeiro concerto de Ataúlfo Argenta, no 1957 recén chegado as París deu un concerto no teatro Théâtre des Champs-Élysées e cun solista, Arthur Grumiaux, que era o gran violinista no mundo nese momento, e foi o derradeiro xa que morreu nese inverno. Ou Marina Vlady facendo teatro de Chejov, ou ir ós pequenos teatros, un teatro que ainda sigue representando as obras de Ionesco, só obras de Ionesco, e ainda agora ! Ou ir a sentarte no café de Les Deux Magots e podías ver a Sartre, a Ponty, a Camus, Simone de Beauvoir. Dádevos conta o que era para min ver a Einsenstein, ou cine expresionista, que aquí estaba censurado.

Non foi só o de Camus ou Sartre, son tan sartriano como camusiano o que pasa é que se pensou que eran antitéticos, e eu sempre admirei a Camus porque o seu drama como pulsión pacifista é un drama tremendo na súa vida

 Non foi só o de Camus ou Sartre, son tan sartriano como camusiano o que pasa é que se pensou que eran antitéticos, e eu sempre admirei a Camus porque o seu drama como pulsión pacifista é un drama tremendo na súa vida. Eu traducín ó galego noutra estancia, no ano 1967, nun centro de investigación con François Perrault, (o gran pope da politica economica francesa, inventor dos polos de desenvolvemento) estando casado e cun fillo compartindo un cuarto do piso dunha vella actriz secundaria moi curiosa, pois traducín as Cartas a un amigo alemán, gustaríame retocar a obra. Nesas cartas que son tres ou catro cartas escritas por Camus durante a ocupación nazi e publicados por Combat, a revista clandestina da resistencia francesa. Esas cartas son un alegato con textos a un amigo alemán, un suposto que coñecera antes da guerra e que se fixera nazi, e debate con el. Hai uns párrafos nunha das cartas que son dramáticos xa que lle di, parafraseando, “tivemos que facer un logo recorrido para preservar os noso valores fronte a vosa ideoloxía, tivemos que aprender que hai situacións en que a razón non pode nada contra a espada pero que a razón unida á espada é vencedora inexorable da espada irracional”, entón aí detéctase o espírito da resistencia e era a violencia lexítima. Pero en cambio a violencia revolucionaria retratada en Os Xustos, Les justes, documentada moi ben no terrorismo branco dos rusos de finais do XIX, nas mesmas organizacións que atentaban ó zar e onde morrera un irmao de Lenin e que foi o que lle fixo cambiar a visión a Lenin, postulando que a revolución hai que facela como é debido, senón é así, pois traballar para as condicións.

 Outra cousa como o de Alxeria da lugar a que coñeza o texto de Albert Memmi Retrato do colonizado precedido do retrato do colonizador, pois ese libro antes de ser editado nos anos 50´ empezan a saír algúns fragmentos en Les temps modernes. Albert Memmi é o alxerino, tunecino de orixe, que fai unha radiografía da situación de Alxeria baixo a cousa colonial e eu cando lin este libro dixen “Hostia, pero se isto é un retrato dos galegos!“, sentinme identificado.

 Ademais empezo a coñecer a literatura anticolonialista de Aimé Césaire que era antillano, ou o libro de Frantz Fanon Os condeados da terra… Imaxínate que te transplantan a ti ó Paris no 1957, é algo sorprendente. Ademais tiña unha moza danesa que cando vin para aquí, xa que tiña que facer a mili en Pontevedra, diciame ela “Eu non vou contigo, que España é franquista”.

 Outro elemento era o familiar, eu tiña oito irmáns e a miña familia estaba no negocio en decadencia e a anguria de que se cadra tiña que volver. Eu coñezo unha anécdota divertida, antes de facer oposición á cátedra, convencéronme a facer opoisicons a corredor de comercio, dicíanme “ti sacas oposicións e tés un seguro de vida, pides a excendecia e tes unha cobertura“. Pois logo, fixen oposicións e fracasei totalmente, comecei a facer oposicións á Catedra da Facultade de  Dereito que tampouco as saquei, quizais porque era moi tímido e autocrítico. Máis tarde, a min encárganme pola creación da Facultade de Económicas, grazas ó decano Carlos Otero Díaz (recén gañada a tese de eocnomía política) e comisario da facultade, a poñela en marcha, entón propúxome dar o curso de Teoria I-Introducion á Economia mais eu xa tiña outros plans, aquilo non era para min.  Os cursos do 1968-1969 é cando xa entraba Estructura Económica, entón encárganme esa cátedra e no 1969 convócase a cátedra e eu vou facer oposicións. Aí xa ían a por min xa que estaba previsto que gañase un tipo de Madrid, outro de Barcelona e eu quedaría na Galicia, entón aí saíu o Beiras agresivo. As oposicións fixéronse en Económicas de Madrid e había candidatos da facultade e as oposicións eran uns seis exercicios monstruosos. O 1º e 2º exercicio era expoñer o curriculum, os teus traballos, a tese e logo había o debate entre opositores, chamada a trinca porque se trincaban entre si, e o segundo que era a memoria de obxeto. Eu fixen unha memoria que logo foi referencia (coa pulsión do estructuralismo de París, sorprendeu moito en Madrid) o que sorprendeu ó tribunal. Pois nas trincas eu saía en plan bestia, era completamente surrealista, corríase a voz que estaba trincando o Beiras e tódolos alumnos progres ían aplaudir a Beiras, de feito tiñan que poñer orde. e gañei a cátedra nese momento, contra pronóstico, senón eu estaría fodido. De maneira que a traxectoria miña foi moi na marxinalidade nalgúns momentos. Iso foi o que me fixo vir e quedar aquí definitivamente, queimo as naves e aposto por traballar no país, eu estivera no paro sendo moi brillante polo que foi unha aposta arriscada, trece anos estiven na corda frouxa.

IMG_20150202_131906

Qué transformacións sufriu a esquerda tanto en ideoloxía como en organización dende que vostede era secretario xeral do PSG ata agora,  coa formación de ANOVA?

Primeiro é un proceso de transformacións que se dan a comezos dos sesenta e finais do franquismo que é moi importante. O proceso consiste en que por unha banda nacen organizacións alternativas, democráticas e antifascistas na sociedade civil que vai ser fundamental para o proceso de ruptura democrática co franquismo. Tamén cristalizan partidos de esquerda que van ser moi relevantes no ámbito antifranquista sobre todo dende finais dos sesenta até a transición. En Galicia, no 1963 nace o PSG e no 1964 a UPG. Este último é un partido comunista e nacionalista. O PSG nace como unha proposta socialdemócrata pero que radicaliza sobre todo a partir de finais dos sesenta. Empeza a haber en Galiza unha conexión entre esas forzas políticas emerxentes e o que se estaba organizando na sociedade civil. Por exemplo, todas as asociacións culturais foron moi importantes e serviron de tapadeira para proceder a auténticos actos políticos. Cando isto empeza a funcionar o PSOE non existe prácticamente, pero si que existe o famoso Frente de Liberación Popular. Isto, unido a que xa entran en escea xeracións mozas nacidas despois da Guerra Civil como a xente que chega a universidade no 1965 e que xa ten outra cultura non só na universidade senón tamén no mundo laboral, tanto labrego como obreiro. Eu son o máis vello dos meus irmáns e irmás. A diferencia cultural entre cando eu e os meus máis próximos detrás de min nos anos cincuenta estabamos na adolescencia e cando os máis novos nos anos sesenta chegaron a ela mostraban un gran cambio. Foi un proceso acumulativo expansivo que se da no tardofranquismo en Galicia e que lle da forza o proceso rupturista.

En clave nacionalista hai acordos como a finais dos anos sesenta cando se redata un documento conxunto de UPG e PSG, precedente do que van a ser os postulados básicos do BNG no ano 1982. Foi elaborado por catro persoas en Vigo. Ferrín por UPG, eu polo PSG, Camilo Nogueira  e un pintor que era de UPG, Xabier Pousa. Este documento conxunto ten moita importancia. As loitas conxuntas en conflitos sociais graves levan a facelos máis activos. Despois xorden os primeiros sindicatos propios como o SOG (Sindicato Obreiro Galego) ou incluso a ADEGA (Asociación para a Defensa Ecolóxica de Galiza). En definitiva, todo iso é o que desemboca na constitución da Asamblea Nacional Popular Galega, onde en principio estamos uns e outros, e do Consello de Forzas Políticas Galegas que elabora ese documento tan esquecido chamado Bases Constitucionais para participación da nación galega nun pacto federal do Estado. É moi curioso, porque estaban UPG, o PSG e o MC, que non era nacionalista. Mirade iso con cousas que estaban dicindo hoxe! Tamén estaba o Partido carlista federalista! Todo iso é o resultado dese proceso que arranca do famoso concello da mocedade do 1960-61, cando a xente moza acorda que deben superar aquilo da política cultural, o piñeirismo para entendernos. Non hai un acordo, pero da lugar ao nacemento do PSG  e de UPG.

Eu lembro que había xente que me paraba pola rúa e dicía: “Señor Beiras eu o admiro moito!” E logo dicía: “Bueno, son do PP”

A segunda transformación rotunda dáse cando se monta dende arriba a operación da reforma política, a chamada transición. Isto produce unha frustración brutal. O partido galeguista fora disolto no ano 53 e o proxecto dunha democracia cristiana galeguista nacionalista non foi capaz de montarse, o que levou a que en Galicia todo o que non era o sector de empresariado e burguesía, o equivalente a o que era o PNV en Euskadi ou CiU en Cataluña non existiu. Hai un período no que hai que restruturar o nacionalismo de esquerdas, que estaba fragmentado. Entón ahi  a iniciativa da primavera de 1982 de reformular a fronte e pasar daquilo de PSG, UPG e demais para facer unha organización conxunta como o BNG abriu unha nova etapa. Volveuse a un proceso de reintegración. Entre o 82 e o 93 reintégrase practicamente todo porque entran, entre moitos outros, Esquerda Galega, MC, ou o Partido Nacionalista Galego de Pepe Peña.

Os anos noventa son uns anos de eclosión ata que o nacionalismo de esquerdas organizado é hexemónico no sentido de Gramsci, pois non é o dominante nin é o que ten a maioría dos votos senón que é o que máis autoridade e credibilidade posúe alén das fronteiras da súa base social. A finais dos 90 nas enquisas que se facían o 80% pensaba que a organización política que mellor defendería a Galicia sería o BNG, aínda que repecto a quen gobernaría mellor xa eran só pouco mais do 50% os que se quedaban con el. Eu lembro que había xente que me paraba pola rúa e dicía: “Señor Beiras eu o admiro moito!” E logo dicía: “Bueno, son do PP” (risas).  A seguinte fase foi na que dentro do BNG empeza un proceso de perda daquilo que se acumulara porque dádevos de conta o que significa que se lance a proposta de recuperar o Galeuska, o que no Estado español é coñecido como Declaración  de Barcelona. No plano socio-político hai un cambio moi importante. A toma de conciencia da xente de que compre implicarse como cidadáns e que hai que combater o réxime existente vai constantemente en ascenso e da lugar entre os sesenta e finais dos setenta ao proceso constituínte no plano socio-político que foi a proposta estratéxica cara unha ruptura democrática. Hai unha conciencia de que ese réxime ten os días contados e hai un optimismo. Que pasa despois? A frustración de que aquilo fora suplantado pola reforma política. Segue habendo un combate por defender o proxecto que non chegara adiante pero dentro do marco do novo réxime político.

Pouco a pouco este réxime vai desembocar no que estamos vivindo agora. Cando xa a partir do 2006 empezan as cousas a estalar e cando empeza a aumentar os colectivos de agraviado da cidadanía e a brutalidade do poder político de agredir a maioría social leva ao fenómeno propio deste fin de réxime que é cando os cidadáns danse conta de que teñen que autodefenderse. Por iso digo que estamos nun momento no que as forzas rupturistas e de esquerda temos a obriga de apoiar o proceso. Artellalo pero sen dirixilo. Do contrario, teríamos unhas formas despóticas dominando por moito tempo máis.

A transición foi unha trapallada e en vez de termos un Parlamento e unha Xunta de Galicia que  retroalimentara o proceso, sempre foron un pseudópodo do poder central do Estado.

IMG_20150202_131849

Para vostede, qué ten máis importancia na configuración dunha nación a vontade do pobo ou o substrato cultural que a diferenza?

É que a vontade do pobo ten que basearse na conciencia da propia identidade, e por tanto a identidade sempre é cultural, histórico-cultural. A min un dos meus referentes no pensamento de esquerdas sobre as cuestións nacionais é Otto Bauer, un austromarxista de finais do XIX até a Primeira Guerra Mundial, e nos seus ensaios sobre a cuestión nacional é o que mellor  analiza porque é quen di que hai unha comunidade de orixe e unha comunidade de cultura, e partir de aí fórxase unha comunidade de destino no sentido a que pasou a significar algo perigosísimo en canto que outros como Jose Antonio Primo de Rivera dicían “somos una comunidad de destino en excendencia”, si claro, somos un tren de mercancías -risas-. El defíneo como comunidade non como sociedade, tomando unha distinción que un gran sociólogo de finais do XIX, Ferdinand Tönnies tamén tomara.

Os elementos que definen a sociedade son fundamentalmente a súa estrutura interna de clases-grupo de clase e a comunidade é por un sentido de ascripción  a un proxecto común, unha identidade común. O concepto de comunidade refire o comunitario, polo tanto ó comunismo en definitiva no sentido propio da palabra, mentres que sociedade é distinto. Polo tanto, as dúas cousas están conxugadas. Pero o motor da emancipación e polo tanto da conquista da constitución do pobo como nación e suxeito político cun aparato de Estado propio e con soberanía propia é o proceso que ten que ir de abaixo arriba. Agora, que ocorre ? Se logras que arriba haxa institucións que poidas utilizar para retroalimentar ese proceso pois acelérase. Iso pasou en Euskadi e Cataluña.  A presencia no poder autónomo dunha forza propia aínda que non fose de esquerdas (o PNV) combinado coa presión da esquerda abertzale da lugar a que iso retroalimente o proceso na sociedade civil. En Cataluña coa Crida Esquerra Republicana de Catalunya, o feito de que as institucións catalás estivesen detentadas por forzas propias, aínda que fosen conservadoras, polo menos defenden a identidade, defenden as competencias que teñen. Aquí pasou que como eramos unha colonia interior, foron as forzas de ocupación as que fixeron o asunto. A transición foi unha trapallada e en vez de termos un Parlamento e unha Xunta de Galicia que retroalimentara o proceso, sempre foron un pseudópodo do poder central do Estado. Desta forma, resulta que os cidadáns de Galicia tivemos que seguir durante dous terzos de século que levamos de autonomía pelexando pola soberanía propia fronte á maior parte dos casos as actuación dos propios representantes do Parlamento de “Ghalisia” e da Xunta. Isto é o que pasou.

Isto é igual que cando se dicía “el oro de Moscú” no franquismo e acusaban á República de estar vendida… De todas formas hai que ser moi escrupuloso.

Respecto aos supostos escándalos que están rodando agora a Podemos, pensa que é mais ben unha campaña de desprestixio ou teríamos que pensar mais ben no de predicar co exemplo?

 No caso Monedero hai unha evidente campaña de desprestixio e polo tanto aplícase o da palla no ollo alleo e non ver a trabe no ollo propio. De todas maneiras hai que ter máis coidado, sobre todo cando sabes que estás no punto de mira. Eu non coñezo os datos, hoxe por hoxe, fiables de verdade do escándalo de Monedero pero está claro que cando os acusan de recibir cartos de Venezuela , pois manda puñeta! Eles (PP) reciben cartos de narcotraficantes e teñen diñeiro negro en Suíza. Acaso un Estado que fixo unha reforma importante, cos seus defectos, non pode apoiar as forzas políticas ? Isto é igual que cando se dicía “el oro de Moscú” no franquismo e acusaban á República de estar vendida… De todas formas hai que ser moi escrupuloso.

Un exemplo. Xusto despois das eleccións europeas a responsable da organización na dirección de ANOVA, Yolanda Pérez do Campo foi imputado polo xuíz. Non tiña ningún fundamento. Foi imputada por un problema que houbera no concello de Ourense e houbo algún que implicou a esta muller, que non era concelleira de Ourense cando ocorreron os feitos que a imputaban. O lóxico sería que nun caso así o xuíz tería que pedir ao concello un certificado de se esta persoa era ou non concelleira. Non o fixo, imputouna. Cando xa por fin tivo audiencia co xuíz, este pediulle desculpas e díxolle que aquilo non ía ter percorrido. Fai uns días que acaba de aclararse e esta compañeira foi desimputada. Digo isto porque inmediatamente de que ocorreu iso, falamos con ela dentro da dirección de ANOVA. Ela non é nin concelleira, nin deputada, non tiña cargo público senón interno. Pero presentou inmediatamente a súa dimensión…fodida porque todos sabíamos todos que era unha astracanada. Fixádevos, exemplaridade. Cando estás no ollo do furacán tes que ter moito coidado.

O conflito entre o Bloque e ANOVA ten bases de conflito persoal entre os líderes ou é máis ben algo ideolóxico?

Vamos a ver, non hai un conflito entre ANOVA e o Bloque. Houbo un conflito no BNG despois de anos de intentar plantexar que era necesario facer unha autocrítica interna. Non se podía dicir que todo o que pasaba era culpa dos de fora, dos inimigos. A proposta de rexenaración interna e de recuperación do proxecto estratéxico non foi posible. Por esta razón o Encontro Irmandiño e o que era Mais Galiza decidimos marchar. E xa está. Agora ben, houbo unha  lectura que se difundiu na dirección do BNG de que nos foramos porque perderamos a votación. O documento que nós presentamos a asamblea conxuntamente fora un documento previo de rexenaración pero non se quixo saber nada e desapareceu do mapa. Había todo un espectro que quería cambiar as cousas. Ahi foi onde houbo un empate técnico, pero na asemblea anterior xa se discutira se marchabamos do BNG ou non. Acordouse facer un intento final. Se marchamos do BNG foi porque se negaron a abordar problemas internos de rexeneración e de recuperación do proxecto estratéxico. Eu cando foi a segunda volta e era candidato estaba poñéndolle velas a Santa Clara para que non saise porque pensaba que se me atopaba con estas forzas e esta actitude, Que ía facer? Non Saimos do Bloque para entrar noutra organización, saimos do BNG e empezouse a suscitar un proceso de asambleas abertas que desemboca na asemblea constituínte da NOVA. Nada mais constituírse e no horizonte dun adiantamento das eleccións lanzamos a proposta dunha fronte ampla e convidamos ao Bloque a entrar. Incluso pensei  para min mesmo que sería “pistonudo” porque así non tería que ir ao Parlamento xa que a cabeceira dixo que lle correspondería ao BNG por ser a forza mais potente. Pero non quixeron.

IMG_20150202_140921

Obxectivamente existe un conflito ideolóxico? Sí, pero está en que na experiencia do ano 2001-2002 o BNG deixou de ser o BNG que se fundou no 1982

O caso é que chegamos ao Parlamento e en vez de pasarllo polos fouciños o primero que intentamos foi establecer boas relacións, polo tanto non hai un conflito nese sentido. Obxectivamente existe un conflito ideolóxico? Sí, pero está en que na experiencia do ano 2001-2002 o BNG deixou de ser o BNG que se fundou no 1982.  Cuestións persoais? Si, sempre hai algunha, sobre todo cando se deixa de practicar a fraternidade. Pero como sempre digo, non son rencoroso. O problema para min non foi que me asediasen, que me acosasen, que me fixesen putadas a ata que me difamasen por escrito.Non. O problema é que se cargaron a dinámica dun proceso que tiña unha credibilidade na cidadanía e que empezou a perdela. Se ultimamente algún deles di “Beiras debilitou ao nacionalismo galego”. Por que? Porque marchei do Bloque? E vos? No ano 2005 chegáronme a dicir que me estaba aferrando a ter un escano no Parlamento cando eu levaba vinte anos traballando gratis no Parlamento menos tres anos nos que pedira a excedencia.

Vostede naceu coa Fronte Popular, como dixo en varias ocasións, gustaríalle rematar a súa carreira política con outra Fronte Popular?

Sí, claro que sí…

Mírao posible?

Si, sobre todo o miro necesario. E esa idea tan frecuente que se di de que “a política é a arte do posible”, pola contra eu sempre dixen que a política en clave de esquerda é a arte de facer posible o necesario. Entendamos, ten que haber o que nós chamamos unha fronte ampla pero primeiro en Galiza, porque se queremos todos que esta sexa un suxeito político o primeiro que temos que facer é colaborar a que precisamente o sexa. Temos un obxectivo común clarísimo? Pois traballemos xuntos. Mirade o que fixo Syriza, que en realidade é un mosaico. Non é unha magma ou un saco de area, pero hai uns obxectivos primordiais. Non lle fagamos o favor ao poder de aplicar o “divide e vencerás”. Non se está contribuíndo de ningunha maneira a que Galiza poida exercer como suxeito político. Eu díxenlle a Xavier Vence, amigo meu, que cando se lanzou a proposta de fronte ampla ao Bloque no 2012 e a chegan a aceptar, íanse atopar con que ANOVA non ía pretender ser “el bonito del baile”. Se chegaban a aceptar, xa que Esquerda Unida xa o fixera, probablemente hoxe non estaría gobernando Núñez. Existe unha cultura isolacionista no nacionalismo galego que na UPG e dende mediados dos 70 foi a cultura que se estableceu. Cando no 76 os chamados  coroneis pegan un golpe interno e decapitan a Ferrín e os seus, éntrase nunha dinámica isolacionista. Non hai posibilide de que unha nación, pequena, feble e colonizada como  Galiza, onde as clases altas non asumen a identidade do país e onde só temos as clases explotadas e populares se pode realmente lograr a súa emancipación se non practica a solidariedade internacional cos movementos políticos e sociais que están contra este réxime e asumen as túas teses aínda que sexan organizacións de ámbito estatal. Se entre todos se fai iso vai a dinámica a levarnos a non só ter que predicalo senón ter que practicalo. Esa é a miña tese.

Se chegaban a aceptar, xa que Esquerda Unida xa o fixera, probablemente hoxe non estaría gobernando Núñez

IMG_20150202_131825

Unha pregunta un pouco futurista, como imaxina a Galicia dentro de cincuenta anos?

Para empezar, estou convencido de que non vai desaparecer do mapa. Estamos en perigo de extinción, e os depredadores que nos teñen condenados a extinción están ao nivel da Xunta, do estado español e da Unión Europea. Moitas veces teño utilizado da maneira sarcástica e medio surrealista unha metáfora. Neste país o cataclismo mais grande que se deu en Galicia en toda a súa historia incluso xeolóxica foron os pregamentos alpinos porque cambiaron a morfoloxía de toda Europa. Do peor cataclismo saímos beneficiados. A historia non é lineal e non se repite. Hai unha frase de Marx que se emprega moito que é “a historia repítese como farsa”. A historia avanza en espiral porque ten tres dimensións. Os binoculares que non ven mais alá de dúas dimensións só o ven proxectado no plano en que se repite. Eu non creo que poida desaparecer incluso en cuestións tan graves como idioma. Eu poño un exemplo, Irlanda. Independizouse completamente no 21 aínda que lle quedou a incrustación do Ulster. Que pasou co gaélico? Case desapareceu. Foron menos nacionalistas os irlandeses? A xente do IRA falaba en inglés. Aínda chegando a esa situación lingüística, que non creo que se dea, a situación da conciencia da identidade non depende só de iso.

Estamos en perigo de extinción, e os depredadores que nos teñen condenados a extinción están ao nivel da Xunta, do estado español e da Unión Europea

É certo que temos un recrudecemento dos mecanismo coloniais no plano económico e material. É moi grave que os centros de decisión empresariais que eran autóctonos desapareceran e que o idioma vaia como vai e que se estea expoliando os recursos e os ecosistemas e peor aínda pensar que se fai dende o propio poder de Galicia. A cidadanía consciente ten que loitar nunhas condicións mais adversas pero estou convencido de que  historia dos pobos da moitas sorpresas. No 1916, quen calculaba que no outubro do 1917 ía haber a Revolución soviética? No ano 1930, que xente calculaba que no 31 ían caer os borbóns e se instauraría unha república? No ano 2010, canta xente pensaba que xordería a primavera árabe a comezos do 2011? Eu creo que si que vai haber un cambio tan profundo que vai bascular completamente os criterios que existen hoxe na maneira de entender o que hai que facer con e co país. Non hai mal que cen anos dure nin nunca choveu que nos escampase.

[http://lume.gal/xose-manuel-beiras]

A economía como ciencia social: Ante a hexemonía dun paradigma pretendidamente obxectivo e funcional, os poderes económicos ditan a axenda política da maioría de Estados nunha usurpación do exercicio que máis os definía: a soberanía. Que relevancia segue a ter actualmente a reivindicación dunha democratización da economía dentro dos movementos de emancipación?

É crucial, fundamental, a cuestión é, por onde debemos comezar? O nivel máis inmediato é aquel no que estase a falsear parte dos poderes: o poder político estrito, o poder social, o poder económico, o poder mediático, polo tanto, o aparato ideolóxico. Estase falseando absolutamente a índole mesma da economía como coñecemento, como ciencia, no sentido en que se está a converter nunha teoloxía.

Empréganse esquemas teóricos, supostamente teóricos ou formalmente formalizados como teóricos, pero que son absolutamente sofísticos e que constitúen unha simple praxeoloxía, unha concepción da economía como unha especie de lóxica da conduta humana con arranxo a un principio de economicidade, que é a versión da economía chamada neoclásica dende o marxinalismo – Carl Menger e demais- que deixa de ser unha ciencia social sendo unha especie de ciencia formal da lóxica da conduta humana: utilización de fins escasos susceptibles de usos alternativos. Isto non ten nada que ver, a economía en realidade é a ciencia que ten que referirse a desentrañar as leis sociais que gobernan os procesos de produción e reprodución das condicións materiais de existencia dos seres humanos como colectivos sociais, non como individuos – como Robinson Crusoe –. Esa é a primeira aberración que da lugar a que, polo tanto, sirva cun aparato de apoloxética- como a da Igrexa Católica na contrarreforma a partir do concilio de Trento- fronte á revolución que supuxo o Renacemento, o Racionalismo e a Ilustración e todo o que procede de aí, polo tanto, a Razón e o exercicio da Razón.

[https://www.lavozdegalicia.es/noticia/galicia/2014/03/23/xose-manuel-beiras-asumo-critica-os-meus-argumentos-non-foron-rebatidos/0003_201403G23P16993.htm?utm_campaign=fbgen&utm_medium=fbgen&utm_source=facebook]

¿Con que expectativas encara Anova as eleccións de maio? -Podían ser escenario dun ensaio de cara a quebra democrática co réxime borbónico. Foi a tese de Anova nas conversas con outras forzas. Por iso apostou por unha fronte ampla en dous chanzos. Dunha banda, o galego, como Galicia nación, que tiña que aparecer como suxeito político no proceso das europeas. E a nivel de Estado, traballando por unha gran coalición. En dous sentidos: que expresase a índole plurinacional do Estado, que empeza a ser asumida por IU no proceso catalán, e unha posición de esquerda rupturista coa política ultraliberal.

-Pero a posibilidade dunha coalición galega non callou. -No escenario galego era imprescindible que se puidese reproducir a proposta de fronte ampla sen exclusións. O BNG insistía en que non. Fixéronse varios ensaios, o último en vésperas do noso referendo. Non acudiron a reunións. E a nivel de Estado IU tampouco consideraba verosímil chegar a un acordo no que se incluíse a Bildu. Isto cambia totalmente o escenario. -¿Foi entón cando empezou a reflexionar no cambio de aposta? -Cheguei á conclusión de que había que apostar por un proceso rupturista cara á UE, no que Galicia figure como suxeito político. Nesas condicións, ou íamos cunha coalición en Galicia que o BNG boicoteaba; ou sós como Anova, conectando con movementos de rebelión cívica; ou utilizabamos unha coalición a nivel de Estado como corredor para inserirnos nos movementos das esquerdas europeas. -Decantouse pola última opción e na véspera do referendo anunciou o seu apoio a ir con IU. -Vía que a percepción disto na sociedade era clara, pero en Anova estaba confusa. Foi o que determinou que me posicionase. Non foi un cambio en 24 horas, senón o resultado do proceso e interlocución cos responsables das relacións políticas en Anova [daquela Luis Eyré, Palleiro]. -¿Cales son os termos dese acordo entre Anova e IU? -O acordo se vai formalizar nos próximos días. Hai un borrador, no que a nivel de Galicia entre Anova e IU se establecen as condicións do que será unha lista galega, inserida na candidatura a nivel do Estado porque é distrito único; que a lista que se someterá a votación en Galicia será a dos candidatos galegos; que a cabeceira desa lista galega ten blindado o posto número cinco da candidatura a nivel de Estado, e que será Anova quen o propón; que a campaña vai ser galega; que o programa vai ser galego. Anova ten elaborado un programa, que se vai introducir no da coalición. Danse os requisitos necesarios para que se cumpra o que dicía, e entramos nese corredor.



“a economía en realidade é a ciencia que ten que referirse a desentrañar as leis sociais que gobernan os procesos de produción e reprodución das condicións materiais de existencia dos seres humanos como colectivos sociais, non como individuos – como Robinson Crusoe –.“




Este concepto de ciencia é inventado pola apoloxética para poder argumentar dun xeito análogo, pero en realidade partindo de axiomas non demostrados e, a partir de aí, facendo razoamentos para xustificalos con aparencia de razoamentos científicos. Iso é o que pasou na economía, entón deixa de ser unha ciencia que sirva para interpretar a realidade sendo simplemente unha apoloxética por parte do exercicio do poder nunha forma de política económica que está ó servizo, exclusivamente, dunha clase social. Así xorde o capital como unha relación social, en que consiste esta relación social? A relación entre os propietarios dos medios de produción, do conxunto dos recursos - e cada vez máis claramente, dos recursos naturais-, e o conxunto de cidadáns do común convertidos simplemente en forza de traballo, polo tanto, nunha mercadoría máis. A versión actual é a que corresponde á fase da internacionalización do capital en forma de diñeiro, de maneira que incluso hai un conflito entre as formas do capital, lembremos que as tres formas do capital son: capital diñeiro, capital mercadoría e o capital produtivo. O capital diñeiro, ó que se lle chamaba capital bancario, hoxe chámaselle capital financeiro mais non capital financeiro no sentido de Hilferding nin no de Lenin, nestes o capital financeiro era a simbiose do capital industrial co bancario a principios de século, na fase do Imperialismo. Despois está o capital mercadoría que é o capital comercial e o capital produtivo que é o capital industrial, capital que inviste na economía real nos procesos de produción, sexan de bens industriais, agrarios, etc.


Pero estamos ante a hexemonía da forma do capital diñeiro que somete a todos os demais e que da lugar ó chamado proceso de financialización do capital, isto provoca que o capital entre nunha fase de crise de sobreacumulación, de sobreprodución no centro do sistema a finais dos sesenta comezos dos setenta; comeza a caer en barrena a taxa de acumulación e a formación do plusvalor en beneficio, este feito é determinante para entender a expulsión no reparto do valor á xente do traballo, así reconquístanse os espazos que cederamos na fase de expansión, como por exemplo, a produción de bens sociais incluso segmentos do aparato produtivo que eran estratéxicos e que se confiaban ó Estado, como as empresas públicas e non só os servizos, sobre todo, e se xa nin iso funcionaba o que se fai é directamente intentar producir beneficios do diñeiro, cambiando diñeiro por diñeiro no mercado en lugar de investir o diñeiro, obter os produtos, vendelos e converter en beneficios o plusvalor xerado. Nesta situación os economistas que disfrazan todo isto cunha aparencia de teoría, son os que algúns grandes pensadores actuais chamaron “economistas zombies”: están mortos pero non se resignan a asumir que o están. Son os grandes servidores dun poder que lle importa ben pouco todo iso, porque non é un poder ilustrado racional senón que é despótico e, ademais, totalitario nese sentido.

Fronte a isto está a economía auténtica, a concepción de economía como ciencia social e que será fundamental para poder invertir o proceso e derrocar ó pensamento dominante. Hai unha hexemonía ideolóxica dese pensamento ó servizo do poder que se manifesta na ideoloxía de dereita, de ultradereita e nas formas actuais de fascismo que debemos desenmascarar e deixar de chamarlle populismo de dereitas; falamos de fascismo tal como o definiu Daniel Guérin nos anos trinta na súa obra, para min clave, Fascisme et grand capital que, aínda que referida a aquel momento, segue a ser válida para agora se temos en conta a función dos Estados nos anos trinta. Na etapa de desenvolvemento do capitalismo, o capitalismo monopolista a nivel de Estado fundamentalmente non estaba transnacionalizado, isto é, nos anos trinta non había o que haberá dende os cincuenta e sesenta ata a actualidade, momento no que as grandes corporacións transnacionais son pólipos inmensos que se estenden e organizan a división internacional do traballo á marxe do que decidan os Estados.

A noción do que é o fascismo dende o punto de vista da sociedade da economía para min é parecida a esa. Ese pensamento é o pensamento hexemónico por unha razón, porque a maior parte dos Estados, formalmente democráticos, nos que as forzas da dereita tiñan realmente un control dominante, reinventaron o partido único. Os fascismos aboliron os partidos deixando só un - o partido do movemento nacional do Estado español, o partido fascista en Italia, etc. - en canto teñen unha maioría absoluta, os demais non existimos; de maneira que a miña experiencia, por exemplo, do tempo que pasei nesta “casa dos mortos” que é o Parlamento de Galiza pon de manifesto esta situación. Tiñamos dereito a protestar, civilizadamente iso si, porque se te alterabas un pouco botábante fóra e acusábante de “falta de respecto institucional” hai que respectar ós narcopresidentes, hai que respectar ós ladróns, ós estafadores, e ós que están de acordo con que morran enfermos de hepatite C porque hai que aforrar cartos para darllos á banca espoliadora.




“Tiñamos dereito a protestar, civilizadamente iso si, porque se te alterabas un pouco botábante fóra e acusábante de “falta de respecto institucional” hai que respectar ós narcopresidentes, hai que respectar ós ladróns, ós estafadores, e ós que están de acordo con que morran enfermos de hepatite C porque hai que aforrar cartos para darllos á banca espoliadora.”




Outra dimensión que opera de fondo é que non pode haber realmente democracia na sociedade, polo tanto, na política, se non hai democracia no que é fundamental para a organización da sociedade na base, na estrutura, que é a economía. A socialdemocracia a partires dos anos trinta, incluso as máis avanzadas como as escandinavas, concretamente a sueca, comezan a ter hexemonía e a manterse no poder vía aplicación de políticas de tipo keynesiano. Mais estas socialdemocracias intentan democratizar á distribución do que produce o sistema económico, polo tanto, o reparto entre a forza de traballo, o capital e así sucesivamente. A creación do status de bens que non son susceptibles de ser convertidos en mercadorías, que deben ser bens ós que acceda a cidadanía en función das necesidades sen ter que pagar un prezo por eles: os bens públicos como a Sanidade ou a Educación e moitos outros máis, pero en cambio non abordaron a democratización dos procesos de produción, porque a relación capital-traballo ó máximo que chega é a que existan comités de empresa, que a forza de traballo teña dereito de coñecer, a participar nos órganos de dirección para saber como van as cousas, pero non poden tomar parte nas decisións; para que se tomaran decisións terían que formarse consellos.

Ben, é pouco frecuente que nos centros de ensino se nos lembrase que significaba “soviéticas” cando se falaba da Unión de Repúblicas Socialistas Soviéticas, hai unha idea estendida de que os soviets eran órganos políticos cando os soviets eran os consellos de obreiros, polo tanto refire á autoxestión. Na medida en que a economía funcione de maneira que as empresas sigan sendo sometidas a “certos” controis, estas seguen a ser un poder autocrático, un poder á marxe da maioría de controis. Ata os anos trinta foi así, despois da Gran Depresión comeza no centro do sistema, esa é a forma de “embridar” o capital – como di o filósofo Antoni Doménech- mais non se abordou en cambio o que se intentou polas vías revolucionarias socialistas propiamente ditas: expropiar o capital dos medios de produción para que estes sexan da sociedade e que sexa a forza da traballo a que fundamentalmente dirixa o proceso.



O marco político europeo actual supón unha estrutura que impón o seu proxecto a partires da precarización da maioría social a favor dunhas elites. Neste contexto, que marxe de manobra queda para construír unha alternativa democrática?

A marxe de manobra consiste en orientar toda actividade democrática a un horizonte rupturista, é dicir, un proceso de combate, por etapas, que teña un obxectivo ben claro que é a ruptura co actual réxime de capitalismo neoliberal que eu chamo “ultraliberal”, ca Troika e cas políticas de espolio sistemático ditadas dende aí. Pódese enfocar como unha estratexia anticapitalista ou como unha etapa de conformación dunha maioría social non explicitamente plantexada como anticapitalista, pero que coinciden en acabar con esta etapa e retomar unha forma de política democrática que controle o funcionamento do capital, en lugar de que teña que ser a economía e sobre todo, a plutocracia financeira, a que toma as decisións que logo se trasladan ós axentes políticos con decisións aparentemente tomadas polos parlamentos.

Denunciar isto supón reivindicar a política no posto de mando, este é un proceso custoso porque hai varios obstáculos: unha é a fortaleza dese castelo “kafkiano” que é a construción institucional desta forma de capitalismo. Cando se fala de que hai desregulación no sentido de que se cargaron as normas que regulaban o capital e o mercado hai que facer fincapé en que está perfectamente regulado, pero en función das grandes concentracións de poder e capital económico. Para isto hai que lograr unha alianza da maioría social, polo tanto, da esquerda social que non é só a clase obreira, asalariada, senón que é moito máis diversa e así como noutras etapas o foco estaba na contradición antagónica entre clase obreira como traballo estritamente asalariado e o capital e a concentración deste, agora hai que ter en conta que a política do poder do capital nestes réximes agrede a maioría social, e iso é o que se expresaba en movementos como o Occupy Wall Street co lema “somos o 99 %”. Por que se deron estes movementos? Porque este proceso deu lugar a unha aceleración e agravación da desigualdade social, polo tanto, todo o que se ubica na precariedade utiliza formas de combate que intentan facer retroceder á cidadanía do común nos seus dereitos e nas súas ferramentas para manter niveis de benestar. A esquerda social é a que ten que actuar, entón o que hai que plantexar é que sexa esta esquerda social no seu abano diverso a que se sinta representada e a que se sinta protagonista, polo tanto falamos de democracia participativa na que a protagonista debe ser a cidadanía. Aí aparecen as novas formas que xa xurdiron na periferia do sistema nos anos oitenta e noventa con fenómenos moi elocuentes, mostras e exemplos moi paradigmáticos como o Movemento Zapatista en México.

Por outra banda temos os foros, redes de movementos sociais que se poñen en contacto e organizan as súas estratexias de combate nuns espazos ben sexan autóctonos ou a nivel continental, aquí, por exemplo, houbo un Foro Social Galego na etapa de apoxeo dos procesos de foros mundiais.

Polo tanto, as ferramentas institucionais e políticas como son os partidos temos que remudalas por completo, porque a gran parte de formacións existentes, incluso as da esquerda, na inmensa parte dos casos sobre todo das máis potentes e poderosas, con máis espazo social na súa base foron secuestradas polo aparato de Estado, esa é a traxedia ante a que estamos. Polo tanto, conseguir avanzar nos movementos de emancipación conleva unha reeducación, unha aprendizaxe e, polo tanto, unha reciclaxe. Eu sempre digo que tiven que reciclarme, á miña idade, figurádevos, porque eu son unha persoa que comeza a comprometerse na loita política no 1963 no Partido Socialista Galego, unha cousa moi pequeniña daquela, polo que a miña traxectoria sempre foi militando na disciplina dunha organización. Entón cando tes que actuar e contribuír a unha labor no contexto que estamos agora é moi distinta; por exemplo, a concepción da maneira en que ten que ser deseñada En Marea, do tipo de “coco” que teñen que ter os cadros dirixentes para construír ese proceso conleva unha “reciclaxe” porque se ti comezas a funcionar como cadro dun partido convencional, sexa do modelo que sexa, acabas tendo un tipo de comportamento que non é congruente. Por exemplo, En Marea como fórmula dunha nova unidade popular non ten que funcionar como un grupo de partidos que se poñen de acordo como as Frontes Populares dos anos trinta, pois unha cousa é unha fronte popular de partidos e outra distinta é unha unidade popular protagonizada pola cidadanía que busca participar como tal a través dunha ferramenta sen ter que pasar polo partido A ou B.




“En Marea como fórmula dunha nova unidade popular non ten que funcionar como un grupo de partidos que se poñen de acordo como as Frontes Populares dos anos 30, pois unha cousa é unha fronte popular de partidos e outra distinta é unha unidade popular protagonizada pola cidadanía que busca participar como tal a través dunha ferramenta sen ter que pasar polo partido A ou B.”




Polo tanto, as lecturas concretas que son as lecturas que se plasman en proxectos políticos-ideolóxicos de organizacións determinadas, son secundarias respecto dos eixos fundamentais da loita que temos por diante. En canto te apartas destes eixos comezan conflitos e discusións completamente contraproducentes e namentres ti discutes o inimigo frégase as mans, e isto debe ser o noso reto. É un problema, por unha banda, de pedagoxía pero tamén é un problema derivado da nosa condición humana, eu son marxista niso, a mente vai sendo configurada no proceso de formación da persoa pola praxe e non á inversa, sempre hai unha dialéctica entre os procesos de reflexión e a nosa praxe e por iso é moi difícil que se formas parte dunha clase social - se a túa vida se desenvolve nunha clase social determinada – vexas esas realidades como outro que pertence a unha clase social distinta.

Un dos exemplos máis famosos é a anécdota aquela de María Antonieta, cando comeza a Revolución que desemboca na toma da Bastilla; cando a xente, nun contexto de crise e fame, vai ó pazo real a empurrar e sacudir as reixas, María Antonieta pregunta a un cortesán: Que lles pasa? por que protestan? ó que o cortesán resposta: é que non teñen pan, ó que a raíña di: e por que non comen biscoitos? Para unha persoa dese status non ter pan significaba “Hoxe non hai pan, pero podo tomar biscoitos” mais non hai pan, non é que carezan del, senón que non hai. Isto é un exemplo claro do cliché co que se observa, e iso está presente na xente, incluso na que se compromete a participar como cidadán, como cadro político ou como militante.



No contexto galego, poderíamos falar dunha dobre relación de dominación: por unha banda a ditada polos poderes fácticos que compoñen Troika e, por outra, a do Estado español?

Eu traduciría este exemplo, por unha banda está a contradición de clase en sentido amplo. En Galiza - como calquera outro espazo da Unión europea, en maior ou menor medida dependendo das circunstancias e as estruturas - a maioría social está sendo espoliada e agredida por unha minoría concentrada como unha oligarquía do poder. Por outra banda está a contradición nacional, o conflito entre unha realidade nacional negada que é Galiza e unha realidade estatal que se autodefine como única nación, aínda que non o é, de aí a contradición. Esta segunda posición é a que inspira e define as posicións nacionalistas, mentres que a primeira determina as solucións da esquerda, entón temos a combinación das dúas, por suposto, a cuestión é, por que combinalas? Cando falamos de Galiza, como unha realidade e como formación social, falamos dunha colonia do interior do Estado, cousa que non é Catalunya, cousa que non é Euskal Herria.

Eu sempre dicía, dende hai moitísimos anos, falando con amigos e con compañeiros nas nosas relacións políticas cas esquerdas de Catalunya e Euskal Herria, que o nexo común é que somos Nacións sen Estado, pero hai unha diferenza entre a nosa realidade nacional e as súas, nós somos unha Colonia de interior e eles non. E precisamente en Galiza o que ocorre é que se eu boto unha ollada ó proceso dos últimos anos, concretamente, dende a aprobación do estatuto de autonomía galega no ano 1981 a hoxe en día, estamos moito peor que fai trinta e seis anos, polo tanto as institucións, que se consideraban como fundamentais para ter ferramentas de autogoberno, non só non conseguiron avanzar e dar un salto adiante, senón que nin sequera conseguiron impedir que se dera un proceso de regresión. Isto tivo lugar, fundamentalmente, porque as institucións da autonomía galega foron ocupadas polo que chamamos “forzas de ocupación”.




“A dereita galega actúa como unha plataforma do poder do Estado para contribuír ó espolio do país disfrazándose de autogoberno”




En Euskadi e en Catalunya, na maior parte do tempo que levan como autonomías, tanto nas súas cámaras representantes como nos seus gobernos, triunfaron forzas conservadoras pero autóctonas, en Galiza non. Entón, que diferenza hai entre un PNV e un PP de Galicia, que é o mesmo cun PP do Estado? Que o PNV ten unha ideoloxía de clase, conservadora, socialcristiana e foi un dos partidos fundadores da Internacional Demócrata Cristiana en 1945, mais defende os intereses de Euskadi como burguesía media. A dereita galega actúa como unha plataforma do poder do Estado para contribuír ó espolio do país disfrazándose de autogoberno. Dende un tempo para aquí, sobre todo, ca reforma do famoso artigo 135 da Constitución Española cárganse o ADN das cortes, do parlamento, das cámaras representantes. Os parlamentos modernos naceron para dúas cousas: para que os recursos públicos mediante tributos -impostos- fosen pagados por todos, - e non como se facía ata entón onde dous estamentos non pagaban e só o facían os plebeos, Igrexa e Nobreza estaban eximidos – e, por outra banda, é a razón dos orzamentos, isto é, decidir a utilización dos recursos en función das necesidades da cidadanía. Polo tanto, cando nos din que ó primeiro que debemos atender son as fórmulas impostas pola banca, acaban de cargarse a soberanía nos parlamentos.




“Cando falamos de Galiza, como unha realidade e como formación social, falamos dunha colonia do interior do Estado, cousa que non é Catalunya, cousa que non é Euskal Herria.”




Galiza é entón unha colonia interna, nun protectorado dun Estado satélite da metrópole ianqui, porque a Unión europea é un Estado satélite dos “gringos”, sobre todo, das formas máis aberrantemente irracionais do poder dos gringos, como é o caso G. Bush durante a guerra de Irak, e agora a cousa esta (en referencia a Donald Trump). O Estado español é un protectorado, non é un Estado como tal, e nós somos a cola dun protectorado que a súa vez é un protectorado dun Estado conglomerado e satélite.



Os actuais procesos de unidade popular son a clara manifestación de que a construción de axentes políticos con posibilidade de disputar o poder político pasa por ir máis alá da estrutura clásica do partido. Cal é o rol das forzas organizadas (partidos) dentro destas novas candidaturas de carácter unitario?

O rol dos partidos é aportar aquilo que teñen de positivo. Por unha banda, un proxecto político específico e, polo tanto, o proxecto está moito máis concretado que o proxecto do que simplemente é a unidade popular e, por outra banda, teñen unha fórmula organizativa que implica unha disciplina. Isto é o que poden aportar os partidos sempre que non utilicen iso para intentar controlar a unidade popular nin para utilizar a unidade popular como un espazo de “biomasa pescable”. Tampouco debe empregarse ese espazo para convertelo nunha coalición - dialecticamente sempre en controversia- de unidade popular de forzas políticas.

Polo tanto os partidos teñen esas aportacións que facer, pero sabendo que son motores auxiliares, o motor primordial é a cidadanía que decide dar o paso a ser protagonista. En Galiza vémolo mellor dende moito máis atrás, Galiza é un país onde fronte e contra as institucións políticas “democráticas”- tanto da constitución española nas cortes como o estatuto de autonomía-  a cidadanía galega tivo que defenderse. Tivemos que defender nós o idioma e cultura fronte ás nosas propias institucións, esa realidade demostra o que eu dicía, se os políticos servisen á autonomía os obreiros non terían que defender as empresas que non defenden nin os donos das mesmas, cando eles non son os donos! Ves ós traballadores defendendo un sector que é estratéxico, ós cidadáns defendendo un idioma que está en perigo e en regresión constante, expulsado practicamente! Non hai un só xornal en galego, o único que había Galicia Hoxe “se lo cargó” Frijol da maneira máis perversa, pechándolle as vías. Polo tanto esta é a realidade, os partidos non fomos capaces de ser ferramentas da cidadanía – falo dos partidos de esquerda e democráticos- dos que exclúo a Ciudadanos e o PP e como dixen no programa da Tuerka, ó esquirol de Felipe González pois se o obreiro que rebenta unha folga é un esquirol e se o PSOE leva aínda o título de “obrero” teremos que empregar con eles o léxico da clase obreira.




“Galiza é un país onde fronte e contra as institucións políticas “democráticas” - tanto da constitución española nas cortes como o estatuto de autonomía-  a cidadanía galega tivo que defenderse”




ANOVA xogou un papel decisivo na conformación de En Marea como actor político, como prevé o futuro da formación política nacionalista dentro de En Marea?

Estamos en proceso asemblear, así que a partires de aí, falaremos.



Ante a deriva autonomista e retórica do nacionalismo organizado durante finais dos 90 e principios dos 2000, En Marea supuxo a conformación dun espazo de unidade en prol da maioría social que reubicou a Galiza como suxeito político. É necesario un primeiro escenario político baseado no recoñecemento do dereito de autodeterminación como antesala do proceso de acumulación de forzas preciso para o seu exercicio?

É necesario como un dos dous motores do proceso, e isto ten que ver con algo que comentabamos antes cando dicíamos que os partidos teñen proxectos definidos e específicos e o proceso de unidade popular é moito máis amplo. Do que se trata é de vencer a un inimigo principal mediante a acumulación de forzas máis ampla posible, polo tanto, hai que buscar o “máximo común denominador”. Eu lembro que cando se lanza o proceso preconstituínte do que vai ser Anova - primaveira do 2012- suscitouse por un grupo de xente a convocatoria de asembleas abertas en distintos puntos de Galiza sen ningún documento, nin ideolóxico nin programático, simplemente facíase fincapé na necesidade dun novo proxecto estratéxico, falábase daquela dun novo proxecto común como réplica ó que fóra o proxecto común do BNG nos oitenta e que funcionou durante dous decenios. En definitiva, crear unha organización política de nova feitura.




Do que se trata é de vencer a un inimigo principal mediante a acumulación de forzas máis ampla posible, polo tanto, hai que buscar o “máximo común denominador”.




Os postulados cos que comezamos estas asembleas abertas eran dous: asumir que Galiza é unha nación e que, como tal, ten dereito á súa autodeterminación e a exercer como suxeito político soberano e, por outra parte, a loita frontal por unha creba ou ruptura co poder das políticas neoliberais. Foron estes dous únicos postulados, nada máis. En poucos meses as asembleas por todo o territorio foron medrando e logo deuse o salto e dixemos: pasemos as fronteiras, acabemos ca historia de españolismo e nacionalismo, temos que xuntar forzas para acabar co que fundamentalmente representaba o PP. A resposta foi impresionante, demostrou a maneira na que se pode combinar a participación dos partidos co feito de que sexa a cidadanía como tal a que toma a iniciativa de autodefensa a través de diversas plataformas: a das preferentes, a de afectados pola hipoteca, etc. O seguinte paso foi plantexar alternativas na sociedade civil, para dicirlles ós partidos políticos: isto é o que non queremos, asumídeo! No campo de democracia representativa no canto de ser só representados, ser nós mesmos representantes, iso é o cerne da mareas.




O Republicanismo foi unha tradición esquecida por boa parte dos distintos movementos anticapitalistas do século XX, por que debemos reivindicar o proxecto republicano nos procesos de transformación política e social?




“A república máis importante é a democracia, porque sen valores republicanos non hai democracia posible”




A República é, en primeiro lugar, un sistema axiolóxico de valores e, en segundo lugar, unha cultura cívica. Se se pensa que a república é soamente un modelo de Estado, entón nas sociedades nas que non houbo ningún cambio rupturista ou revolución non houbo ningunha experiencia democrático-republicana, si por unha conxuntura histórica lógrase construír un Estado republicano e non hai esa cultura, este terá unha base moi fraca e fráxil e, polo tanto, unha esperanza de vida moi limitada -iso pasou ca República Española-. A república máis importante é a democracia, porque sen valores republicanos non hai democracia posible. Hai unha cousa moi curiosa que sinala Antoni Doménech na súa obra El eclipse de la fraternidad: una revisión republicana de la tradición socialista, no período da Revolución Francesa entre o 1789 ata 1794 e incluso despois da contrarevolución de Termidor, cando se examinan os documentos, discursos e debates dos montagnard -a esquerda- non aparece nunca a palabra democracia, sempre aparece república, cidadán e república. E por que? É moi simple, eu recorro a unha frase de Locke onde refire o sistema republicano como aquel no que “ningún cidadán pode ter dominio sobre outro” traducindo o léxico esa é a idea de fondo que está presente nas revolucións marxistas.

Hai valores republicanos que operan en moitas democracias, como é o laicismo, pero este é un valor republicano, non democrático, porque non é un valor que se refira a quen debe ter o poder- que é do pobo- senón que refire a convivencia na sociedade de distintas crenzas; o laicismo é a forma de dicir que o Estado non debe ser confesional nin aconfesional, senón que ten que ser laico e os valores relixiosos son doutra índole. No ámbito do Estado español, non houbo revolución burguesa e cando comezou unha por parte dos afrancesados e o que podía ser o proceso das Cortes de Cádiz, todas a forzas loitaron pola volta do felón de Fernando VII, el deseado. Nunha sociedade como a española non houbo revolución burguesa, nin socialista e os únicos procesos libertarios e emancipadores dánse no contexto da Guerra Civil, mal chamada civil, na Guerra de España, polo que falar de España supón falar dunha sociedade atípica, nin sequera os países eslavos- ós que Engels denominaba “os pobos sen historia”- carecen deses procesos.



Como se recolle no prólogo á versión española do seu texto Exhortación á desobediencia, escrito polo filósofo catalán Antoni Doménech, hai unha frase que é toda unha declaración de principios para moitos de nós: “Loito sen esperanza, e precisamente por iso é ben certo que non desertarei xamais”. Segue sentíndose identificado con esta cita de xuventude?

Si, por suposto, aínda que todos eses papeis desapareceron. É unha frase que eu apuntei nun dos cadernos nos que anotaba as miñas reflexións dende que era adolescente, porque eu de novo era moito máis vello que agora. Ás veces tiña reflexións que eran propias dun vello, fun un rapaz hipersensible, moi tímido e as cousas que me pasaban producíanme un impacto moi forte a nivel emocional, provocábanme situacións que chamamos de “depresión”. Esa frase foi escrita cando eu tiña sobre vinte ou vinteún anos e para min segue a ter todo o sentido, se perdes a esperanza, se o teu motor non é ela, nunca deixarás de loitar por desesperación. É unha frase, agora que lembro, que está moi influída pola miña, non só lectura, senón tamén traballo de tradución, da Antígona de Jean Anouilh. A recreación do mito de Antígona feito nesta obra traslada a situación ó contexto de Francia baixo a ocupación nazi, Antígona combate a esperanza como un elemento de alienación, como un refuxio. Hai frases terribles nas que Antígona recrimínalle a Creonte a súa confianza na “porca” esperanza.

Tiven outras reflexións que me acompañaron sempre e que case se cumpriron na miña vida, unha máis ou menos, dicía que a lucidez se durara tolearías e se perdurara, mataríaste. E houbo un momento da miña vida no que rebentei, toleei nese sentido e se sobrevivín foi por unha serie de azares, pero puiden desaparecer do mapa entre o ano 78 e o ano 80. Joyce chamaríalle “epifanías” a estas frases case proféticas, pero hai que dicir que era un bicho raro, aínda que por outra banda sempre fun moi entusiasta e alegre, non era un Kierkegaard, simplemente tiña esas fases.


Naciches no ano 1936, ano no que da comezo a Guerra Civil e polo tanto o período franquista ¿Como viviches a túa infancia e adolescencia metido de cheo nesa situación?


[http://lume.gal/xose-manuel-beiras-1]


“Non había enganos. Falábase do medo que se sentía nos primeiros anos da sublevación fascista”




Nunha burbulla. Con bastante coñecemento do que estaba pasando, xa que na nosa casa non existía a autocensura. Ademais, eu era un neno moi preguntón e aínda por enriba miña nai sempre contestaba as miñas preguntas. Non había enganos. Falábase do medo que se sentía nos primeiros anos da sublevación fascista, como cando alguén chamaba á porta ou escoitabas dicir ás leiteiras que falaban coa túa nai: “señorita, hoxe había dous” (no camiño do paseo). Esas cousas estaban aí, pero meus pais fixéronmas vivir de tal xeito que non me chegaran a traumatizar. Nese aspecto eles tiveron un acerto enorme, intentando crear un ambiente familiar, de normalidade, onde faciamos cousas en familia como tocar o piano, porque a miña nai tiña a carreira de piano, de aí veume a min o da música. Tamén, se os domingos facía bo tempo, saiamos a pasear durante quilómetros, subiamos ao Pico Sacro. Con isto quero dicir que non era alleo a esa realidade, pero non impediu que vivise con normalidade.

Ademais meu pai, que era antifascista, púxose de acordo con outros pais para contratar a Xesús Pereira Vilariño, que era un mestre represaliado que exercera como tal en Santa Cruz de Ribadumia, a parroquia do marqués… famoso. Pereira foi o noso mestre de ensino básico ata o bacharelato. O seu método era o dos mestres da república, facíanos saír a recoller minerais, practicar lectura con textos clásicos galegos, etc.




Como inflúe a figura do teu tío Antón no teu pensamento?

Tivo unha influencia tanto a nivel ético como a nivel ideolóxico, sobre todo a partir dos trece, catorce anos. Cando caso e temos o primeiro fillo, a ese neno, tanto a miña muller coma min ímoslle falar sempre en galego, sempre! Estouche falando do ano 65. Iso no noso medio social era algo excepcional, pero nós creamos unhas condicións nas que todos os integrantes da familia debíanlle falar en galego. Incluso a unha persoa moi próxima da familia da miña muller, que lle falaba en español e coa que eu me levaba moi ben, recordo que lle dixen: "Mira, estou encantado de que desfrutes tanto co neno, agora ben, se queres velo todos os días vaslle falar galego, senón veralo só de cando en vez". Existen multitude de anécdotas sobre o que significaba falar en galego, como cando a miña muller foi ao circo co meu fillo máis vello e unha señora lle dixo: “¡Ay! Este niño qué bien me habla gallego” ao que meu fillo contestou: “Señora, o circo xa rematou”, e iso con cinco anos! Ou cando o meu segundo fillo, nos anos 70, espétame: ”Pai, en Galicia hai poucos nenos galegos, verdade?” Eu inmediatamente o entendín. Primeiro, para el Galicia era Santiago de Compostela e os nenos galegos eran os nenos do seu medio, quero dicir, el non vivía en Conxo nin en Angrois. Unha disección sociolóxica, sociolingüística perfecta. Eu díxenlle: “Bueno, xa falaremos diso”.




“[...], os fillos do doutor Beiras eran coñecidos porque eran nenos que falaban en galego no seu día a día”




Na nosa casa eramos bilingües e aprendiamos a ler en galego simultaneamente co castelán, e na nosa relación epistolar, daquela escribíanse moitas cartas, sempre escribiamos en galego, un galego horrible, porque non estabamos escolarizados nesa lingua, simplemente liamos. Eu tiven que aprender a escribir en galego catorce veces na miña vida. Sen embargo, o galego non era o idioma dominante nas nosas conversas habituais porque había moita influencia do español. Pero en cambio, nese momento, estamos a falar dos anos 50, os fillos do doutor Beiras eran coñecidos porque eran nenos que falaban en galego no seu día a día, na praia, cos seus avós, etc. Os avós maternos estiveron emigrados na Habana e eran da montaña de Muras. O avó, Don Xosé, falaba un galego precioso de Muras con acento caribeño.

Claro que influíu en min, pero non me adoutrinaba. El falábame de como o proxecto inicial de Galaxia, no que participaba, estábase a facer moi elitista, afirmando que se debían facer coleccións populares, algo como o que despois foi a colección de Álvarez Blázquez O Moucho. Tamén influíu na cuestión ideolóxica nacionalista de esquerda, comunista. Claro que influíu.




Antes dixeches que a túa nai fixo a carreira de piano e sei que ti tamén adicaches parte da túa vida a este instrumento. Por que, entón, te decantaches polo dereito en lugar de seguir coa túa vocación musical?




“Eu aprendín a ler música e solfexo ao mesmo tempo que a ler”



Non sei se era unha vocación musical así entendida. Eu aprendín a ler música e solfexo ao mesmo tempo que a ler. Aos doce anos examineime de sexto de piano, a partir de aí o bacharelato foise complicando e tardei tres anos en examinarme de sétimo, e xa non no conservatorio de Santiago, que era elemental. Para o superior tiñas que ir a Madrid. De oitavo nunca me cheguei a examinar. Volvín a estudar cando puiden mercar un piano por primeira vez, cando gañei a cátedra, porque antes non podía, non tiña medios. Houbo un momento, cando tiña trece ou catorce anos, en que lle expuxen ao meu pai o tema da música. Meu pai quería que os fillos tivesen esa formación “renacentista”, enciclopédica, que el non puidera ter máis que polos seus propios medios. Por iso me mandou á Escola de Artes e Oficios a aprender a debuxar con Xosé Sesto, o pai de Farruco Sesto, ministro de cultura do chavismo, e fun á Escola de Mestría Industrial a aprender a facer maquetas. De todos os xeitos a música sempre estivo aí.




Segues a tocar nos teus ratos libres?

Si, agora levo dous meses case sen tocar. Teño moitísima música e moitísimas partituras que me poño a estudar, aínda que hoxe en día xa non podo con elas. As sonatas de Brahms!, eu non podo tocar as sonatas de Brahms!, soamente algún tempo ou algún movemento máis lento ou máis lírico. Cando estaba en plena campaña electoral, sempre que chegaba a casa, para poder desconectar, poñíame no piano con algunha partitura que tiña que debullar e iso impedíame seguir dándolle voltas aos asuntos políticos. Si, foi un elemento moi importante na miña vida. Nas festas familiares, xunto coa miña nai, sempre preparabamos unha peza a catro mans.




Que tipo de música escoitas normalmente?



“[..] era fan das catro “B”: Brahms, Beethoven, Bach e Bartók”



Música fundamentalmente clásica, desde o barroco ao século XX, e jazz, pero jazz clásico. Houbo unha época en que dicía que eu era fan das catro “B”: Brahms, Beethoven, Bach e Bartók. Ultimamente escoito menos da miña discoteca, porque escoito o canal europeo Mezzo tv, pero si!, a música é unha linguaxe que sempre tiven moi en conta.




Estiveches unha tempada en París por mor dunha beca do grupo Galaxia, Como foi esa experiencia?

A primeira vez que estiven en París foi cando rematei Dereito con vinte e un anos. Estiven do ano 56 ao 59, aínda que logo repetín estancia máis veces. Outra vez, por exemplo, xa casado e cun fillo, estiven con outra beca un curso enteiro no Institut de Sciences Économiques Appliquées traballando sobre espazos económicos. Isto foi no curso 66-67. Estas son as miñas estancias máis destacadas en París.




Como che gustaría que te lembrasen?

[…] primeiro gustaríame que me recordasen, iso está por ver! A miña preocupación é que os meus netos, sobre todo os pequeniños, aos que vexo cada catro ou cinco meses, é de escándalo!, non van ter vivencias do seu avó. Van dicir: “Nós tiñamos un avó que andaba na política e ao que viamos moito pola televisión. Iso é terrible! Quero cambialo pero non o dou feito.



“Só fun aventureiro na política, nese sentido fun un insensato”



Que me recorden!?, non sei… non sei!, a ser posible como son, como alguén que soubo de que país era, de que cultura era, a que pobo se debía, que realidade social o concibira e que, polo tanto, procurou formar parte diso e traballar en prol desa idea, intentando non ter unha vida presidida por unha visión individualista da existencia. Porque iso é realmente o que me ocorreu a min. A partir da miña estancia en París eu non decidín buscarme a vida en organismos internacionais como fixeron moitos da miña xeración. Había algo que me ataba aquí, un vencello familiar. E logo tamén que eu nunca fun un aventureiro. Só fun aventureiro na política, nese sentido fun un insensato.

Antes, dentro dun ambiente ideolóxico e social moi carca, dicíase moito “el hombre es el único animal que tropieza dos veces en la misma piedra” e eu dicía que era porque é o único capaz de reflexionar que non ten por que ser así fatalmente, entón ensaia. Eu iso practiqueino, claro. Senón, despois da miña experiencia no PSG, non me tería embarcado no proceso do BNG, e despois do desenlace final da miña traxectoria no Bloque non me tería embarcado no Encontro Irmandiño ou en Anova. Sempre remato dicindo, será posible que sempre esteamos na mesma!. Dúas veces na mesma pedra si!, pero algunha vez hai que deixar de tropezar!, pero claro, mentres tanto é jodido. Nese sentido fun así, pero na miña vida persoal non tanto, aínda que eu penso que era un pouco insensato.




Xa para rematar, un lugar de Galicia.

Parada do Courel, a aldea de Uxío Novoneyra.


Andaba eu a remexer antonte, de madrugada, nunha vella cómoda arrombada no faio da nosa casa, na percura duns documentos hai tempo xa traspoleirados, mais que agora precisaba arrecadar. Néstas, no batifúndio de aquiles caixóns ateigados das chirimboladas máis diversas, emergullaron as lapelas dunha carpetiña amarela, ou millor diría amarelecida, que puña escrito da miña man 'orixinais en balde'. Díxenme: "outra máis" -poisque delas háivolas abondas, ciscadas polos recantos máis insólitos da casa entremedias de feixes inordes de papeis ás veces atados con bramante, ou amoreados en caixas de cartón, ou como neste caso, recluídos en caixóns, gavetas ou lacenas a porta pechada, ao xeito do inferno do 'Huis clos' de Sartre. Con todo, a curiosidade incitoume a fisgar no contido da carpetiña: varios fascículos de manuscritos, con cadanseu clip, dous diles con copia mecanografada na miña vella máquina elétrica, hai tempo xa difunta, e datados en xuño do 1993, ún mesmo esactamente na noite do San Xoán. Non tiña na memoria pegada ningunha de telos escrito, mais despois de lélos e tida conta das datas, cadraban co episodio da miña expulsión do Parlamento galego, decretada polo daquela seu Presidente, o finado Vitorino Núñez, en execución das ordes de Fraga, no proceso de amputación da lei reguladora da cámara e demouca dos dereitos da oposición. No entanto, o contido de un diles, ou se queredes a parábola que relata, pareceume tan transladábel ao proceso que estamos a vivir e ao desenlace eleitoral do vindeiro domingo, que non me non resisto a transcribírvolo eiquí e sometelo á vosa consideración. Deste xeito, ademáis, cedo ás benguiadas reclamacións de algúns de vós e crebo -inanque só sexa por un día- o mutismo de palabra escrita no que me mantiña desque o nazinecio poder tatexo autoanémico asasinara o 'Galicia Hoxe' que daba acollida ás miñas prosmeiras prédicas dominicais.

[http://www.encontroirmandinho.org/artigo.php?ap=400000&id=171&tm=0]

Cóntannolo os bos libros de Historia -esa literatura decote subversiva por ser veraz, e que portanto o sistema disuade cada vez máis procazmente de lér. Foi o caso nun cultísimo país da moi civilizada Europa. Aconteceu alí a instrutiva peripecia da resistíbel ascensión ou medre 'contra natura' dun anano mental e moral que nomearemos abreviadamene Hit, no colo dun mastodonte con miolos de cuspe de grilo que, tamén por abreviar, chamaremos Hind.
Había nesa altura no tal país un rexime político moi versallescamente democrático e, para máis señas, republicán. Un rexime de moles liberdades xurdido despois dun grorioso período reaccionário como é debido, de guerras e de império, alí coñecido e numerado até duas veces como Reich, e que desembocara nunha igualmente groriosa ruina, co fachendoso arruallo nacional a pedir por portas, ou sexa, humillado e endebedado polos catro costados ou pontos cardinais.
Levaba a liberal constitución dese rexime o nome dunha vella cidade até daquela coñecida no mundo por algo tan distante e contraposto á política e aos xurisconsultos como son as artes da música e da poesía, quer sexa Goethe, Schiller ou Liszt: Weimar. Para culmen de fatalidades, no punto e hora en que comeza a historia ou esperpento de H & H, ou Hit & Hind, desencadeárase en todo o hemisferio darredor dese civilizado e cultísimo país a crise económica e drama social máis graves de tódolos tempos modernos, co consabido correlato de descomposición moral e destrago de valores éticos estabrecidos de antigo, que os santos padres de turno se apresuraron a condear urbi-et-orbe sen perda de tempo, para adverténcia dos homes todos de boa vontade -que desventuradamente resultaron ser ben poucos, mália que escolleitos.
É xusto nese intre preciso, como por un casual, cando ao anano mental e moral nomeado Hit dáselle por botarse a medrar, contra tódalas leis da natureza, insisto -e máis coa desnutrición e fame que aló inzaban por mor da crise, e que il pasaba tamén poisque tampouco niso a fortuna o agraciara. Medra primeiro nos herbais dun recanto verde do grande país: na Bavaria -cousa distinta da Babia, e disimule o perspicaz leitor. A seguida, un mangado de trogloditas fosilizados no paleozoico, mais que o cámbeo climático inducido pola crise devolvera á vida tansiquer vexetativa, con megafonía a esgalla, e cun desleigado mintirán enveleñado nas universidades pola decadéncia de oucidente e especializado en difundir infundios e falacias como quen larga matute con envoltorio de cousa fina, o tal Hit, anano saltarín, salta, faltaría máis, e en só dous anos, de ter 12 a obter 107 acólitos empoleirados nas cortes lexislativas do país en custión. Non satisfeito con iso, noutros dous anos máis estírase até 230 escanos ocupados polos seus sosias, igualiños todos a il e máis antre si coma cagallas de merda ou gasto do mesmo bicho. E tudo moi democrático, por sufraxio universal, libre, individual e segredo dos cultísimos e civilizados cidadáns do espello de oucidente que era o tal país.
Acadada esa estatura, o Hit arrepónselle ao Hind en eleicións presidenciais, humíllao, faino pasar á segunda volta e arrepáñalle nada menos que o 37% dos votos. Nunca tal vira nen imaxinara o mangallón do Hind, vellote que en tempos fora home de armas tomar, heroi coas armas vencido mais, con todo, símbolo inviolábel da honra nacional posta a salvo. E máis, inda non reposto do abraio, bambeante a atoutiñante coma os homes de ferro teutóns descabalgados por Alexander Nevsky sobor do xeo do lago que a seguida os engulira, o big Hind -como xa daquela deran en alcumalo os raposeiros cinéfilos do entón- axiña ía ter que presenciar algo inconcebíbel polo seu maxín -poisque imaxinación, o que se di tal, o cuspe de grilo non é que dea pra moita. Tivo, nefeito, que mirar ao Hit convirtido en xefe de governo co apoio duns semifusos que se dicían centristas e nacionalistas, seguidores dun tal Papón-Nunes, que coidaban que os deputados chamábanse así polas deputacións -e inda menos mal con esa opción semántica- e que, enfin, praticaban o nen si nen non senon todo o contrario, ou sexa, mande vostede, patrón.
Á marxe ficaban uns señores moi formais, finos e comedidos, que invocaban a socialdemocracia e tiñan rango de segunda forza na cámara que inda daquela era de representantes que non de gas. Asosegados e impertérritos, por estimaren que a cousa non ía con iles, non perdían a calma por mixiricadas tais como as ocurrencias do Hit. E en frente... Boh!, en frente só combatían 81 garulos atrabiliarios que vistían raro, non cortaban o pelo por riba das orellas como estaba mandado, e predicaban unha cousa esotérica, moi axiña extinta, que iles chamaban comunismo. Éranvos tolos incendiarios natos. De xeito que ao Hit non lle custou nen chisco convencer á caste política e máis a toda a clase meia do país, que xa daquela se declaraba unánimemente apolítica e mesmo por iso votaba en masa ao Hit, de que aquiles garulos incendiaran nada menos que o pazo do Parlamento -que ali chamaban Reichstag, asi de raro. Prendeunos a todos, craro é, e con toda xustiza. E así puido o Hit facer aprobar polo Reichstag unha lei na que o tal Reichstag se suicidaba, colectiva e institucionalmente, pasándolle a Hit, nos mesmiños fuciños dun estupefacto Hind, plenos poderes para governar e lexislar por decreto á marxe desas liberaloides institucións obsoletas, custosas, molestas e insalubres que eran a cámara lexislativa e máis o paspán do Hind, aínda Presidente.
De alí en diante, todo foi como as proprias rosas. Hit suprimíu tódolos sindicatos (agás o seu), tódolos xornais de partidos (agás do seu tamén), e finalmente tódolos partidos (agás, obviamente, o seu: algún tiña que haber). Anticipouse á imaxinación de Orwell convirtindo ao desleigado mintirán xa aludido -agora relembro que o chamaban Pequeno-Goeb- en xefe do Ministerio da (Única) Verdade, con poder absoluto sobor dos mass media a-políticos restantes. Puxo en prática o antiquísimo aforismo de que "a rúa é miña", facendo efectivamente donos da rúa aos seus candorosos e animosos plebeios, orgaizados nunhas siglas equívocas: as SA, disque. Mais cando, bébedos de 'ardor combativo', empezaron a criarlle incordios cos profisionais das armas, fixo que os plebeios fosen liquidados polos aristócratas -istes tamén con siglas equívocas: as SS, seica. E digo "disque" e digo "seica" porque a min aprendéranme que, no mundo normal, para os plebeios está a Seguridade Social, e as Sociedades Anónimas en troques están para os plutocráticos aristócratas. Mais, ben mirado, é obvio que o país desta historia de H & H non era o mundo normal, senón o mundo ao revés. Abrevio. Finalmente, palmou o big Hind, e o anano Hit, que tanto medrara que xa lle cabía todo o Estado na cabeza, xuntou na sua persoa a xefatura de governo, o poder lexislativo e máis a xefatura do Estado. Hala!.
Miragreiramente, o maravilloso enxendro nacía como desenlace dun proceso 'nidiamente' democrático, desenvolto coa forza dos votos nas institucións deseñadas pola constitución de Weimar. E o povo foi totalitariamente feliz: aclamacións clamorosas, concentracións imensas en campos ad-hoc ou fóra diles, milleiros de instrumentistas e coristas multiplicando exponencialmente os decibelios da música de Wagner, fartura de grandeza nacional e de produción de aceiro comestíbel, e moita máis bendición de dios que omito eiquí, foron nourritures terrestres abondosamente ofrecidas e consumidas pola cultísima e civilizada cidadanía de 'escravos felices' dese país de fábula -mal que lle pesase xa daquela ao tácitamente citado Gide e outros pederastas e comunistas coma Bertolt Brecht, que pretendían ter razón iles sós frente á evidencia da felicidade das masas e dos votos nun energuménico orgasmo nacional inenarrábel. E así remata a peripecia ou esperpento de H & H, ou Hit & Hind, con este final feliz indiscutíbel, tanto para Hit que accedeu temporalmente á groria imperial neste mundo, canto para Hind que descansa eternamente na groria celestial do outro.
Cóntannolo os bos libros de historia, os veraces, dixen. Só nunha cousa penso que se enganan ou erran -pois mintiren non é cousa conciliábel con seren veraces. Penso así eu porque niles pónselle ao país do esperpento en custión o nome dun lugar ou topos inexistente. Vós diredes, leitores: chámano Galiza. Engano ou erro enormísimos, non si?. Xa dicía eu!. porque o nome verdadeiro non é ise. O nome verdadeiro é Liliput. Ou tampouco, meu señor Swift?.

[http://www.encontroirmandinho.org/artigo.php?ap=400000&id=94&tm=0]

A leición de Brañas versaba sobre a crise económica da sua época, e o relembrármolo ocasionou que a nosa conversa virase cara a crise financeira que arestora estaba a estoupar no corazón do imperio. Néstas, ao Afonso ocurríuselle suxerir a oportunidade de editar agora ese discurso traducido ao galego. Dito e feito -o Afonso évos un home resolutivo: púxose á obra decontado. Mais, non dispóndomos do volume que eu posuira, compríalle percurar outro exemplar asequíbel para traballar nil -e non semellaba doado, dada a rareza de aquela publicación. Resolveulle o problema a impar "Biblioteca Penzol": alí estaba a obra, e permitíronlla fotocopiar. Púxose a traducila il mesmo -e velaeiqui está. Hai aínda poucas semanas que saíu do prelo, editada en versión galega por Toxos Outos e Unipro-editorial, a leición que pronunciara Alfredo Brañas na Universidade de Santiago en 1892: "A crise económica na época presente e a descentralización rexional". Un dos editores, Afonso Ribas, propuxérame facer un limiar para esta reaparición dese moi esquencido ensaio de Brañas que, malia ser publicado daquela, nunca volvera ser imprentado até agora. Aparecida esta nova edición, algún amigo enredante suxeríume partir o meu limiar en anacos pra publicalo, "por entregas", nesta páxina dominical do GH. Deixeime convencer, e velaí vos van a partir de hoxe, coas oportunas licencias dos editores e máis do paciente Tano. Disque haberá un agasallo para quen de vós dea chegado ao final da série sen indixestión de pedra -limiar, claro. A silicose seica está descartada -mais eu, que vós, non fiaría: o esnaquizado feito con rebarbadora levanta moito póo.
I
Esta publicación debémoslla ao amor á Terra e á xenerosa iniciativa emprendedora de Afonso Ribas, un dos corazóns protagonistas e cerebros artífices de duas fermosas aventuras editoriais na Galiza contemporán, a infelizmente efémera da pioneira revista "Teima" -cando a longa noite de pedra semellaba rebentar de vez en alba de groria- e a felizmente duradoira da fecunda editorial "Laiovento". Duas andainas nas que eu tiven a fortuna de ser un seu compañeiro de combate cultural, como o fora de combate político cando eramos "pexegos" os dous, inda non escachizada a pedra de aquela noite interminábel. Forxouse así entre nós unha amizade fraternal que perdura, e un recíproco entendemento baseado na comunidade de idearios e arelas que partillamos activamente verbo da emancipación do noso povo, e que abrolla decote nas nosas conversas e ás veces coalla en proxecto por obra da sua entusiasta iniciativa. Tal é o caso desta primeira edición en idioma galego dunha das pezas ensaísticas menos coñecidas de Alfredo Brañas.
Haberá cousa de dous anos que, nun serán de palique con Afonso arredor duns faiscantes viños da raia galego-portuguesa -dises que il tan ben coñece e tanto estima- a singladura da nosa conversa recalou na abra Brañas. Coido que fora il quen relembrara a referencia que eu fixera hai anos, nun meu xa vello texto, a un insólito programa político que Brañas enunciara en certa ocasión -insólito porque, considerado na sua textualidade, resultaba enchoupado dun soberanismo galego precoz para o seu tempo e disonante do canon rexionalista característico da sua obra máis difundida e do pensamento considerado xenuinamente peculiar seu. Rememoramos xuntos que non menos insólita resultaba ser a ocasión escollida por Brañas para publicitar ese programa, poisque o fixera a xeito de colofón do discurso que pronunciara como leición inaugural do curso 1892-93 da Universidade compostelán, na que, como é sabido, profesaba a cátedra de Economía Política -e, dadas as convencións inda hoxe imperantes, non parece ser un acto académico solemne desa caste o máis acaído para proclamar "urbi et orbe" unha posición ideolóxica persoal e guindarlle ao público un programa político, por riba tan heterodoxos unha e outro naquel contexto e en boca dunha figura tan conservadora e respeitosa das liturxias sociais estabrecidas como disque era o Brañas.
Rexoubamos e rímonos un cacho imaxinándomos a escena, e fixémonos de voz alta interrogacións e conxeturas varias verbo da enigmática e contraditoria persoalidade do Brañas patriota galego e tradicionalista, católico e antiforista, aristócrata de esprito e exaltador dos labregos, ademirador da Irlanda independentista e simples rexionalista pro domo sua -ou se cadra cripto-nacionalista como eu aventurara... Volvinlle contar -pois seguramente non era a primeira vez que o facía- a peripecia do exemplar que eu posuira dese discurso. Un vello volume que eu recordaba de sempre na biblioteca do meu pai, encadernado en pastas duras, impreso na de Paredes -a compostelán Imprenta Paredes, hoxe desaparecida, tan presente na miña memoria infantil e adolescente porque un fillo do impresor estudaba piano coa mesma mestra ca min. Ese volume fora un agasallo das irmás de Brañas, que tiñan unha escola na que o meu pai estudara cando neno, igual que un exemplar de El Regionalismo coa sinatura do autor. Fora meu pai quen me iniciara no coñecemento da figura e a obra de Brañas, e transmitírame moitos dados e anécdotas encol da sua persoalidade e a sua vida que lle contaran as irmás, coas que il mantivera unha agarimosa relación mentras viviron -e que co tempo fun esquecendo, mais seguro que ficaron encovadas no limbo da miña memoria. E regalárame eses dous volumes cando eu gañara a miña cátedra -mais ao cabo ían desaparecer da miña biblioteca nun trance crítico da miña vida que non ven a conto relembrar.
A leición de Brañas versaba sobre a crise económica da sua época, e o relembrármolo ocasionou que a nosa conversa virase cara a crise financeira que arestora estaba a estoupar no corazón do imperio. Néstas, ao Afonso ocurríuselle suxerir a oportunidade de editar agora ese discurso traducido ao galego. Dito e feito -o Afonso évos un home resolutivo: púxose á obra decontado. Mais, non dispóndomos do volume que eu posuira, compríalle percurar outro exemplar asequíbel para traballar nil -e non semellaba doado, dada a rareza de aquela publicación. Resolveulle o problema a impar "Biblioteca Penzol": alí estaba a obra, e permitíronlla fotocopiar. Púxose a traducila il mesmo -e velaeiqui está.
Como se fose un aceno de complicidade dos nosos devanceiros máis egrexios, o exemplar da "Penzol" que teño, fotocopiado, perante os meus ollos leva estampadas na portada interior, con inconfundíbel escritura autógrafa, esta lenda: "R. Otero Pedrayo/ Sant Iago de Compostela/ 31 xaneiro 1957". Asi que era iste o exemplar de Don Ramón... E, cousa para min rechamante, non o dera adequirido -seguro que non o dera achado- até nada menos que xaneiro do ano 1957, ou sexa, durante o penúltimo curso da sua serodia profesión docente como catedrático de Xeografía na Universidade compostelán -xubilaríano no 1958, ao cumplir os setenta anos e, como é ben sabido, por mor da represión que padecera por parte do fascista rexime franquista, o criador da primeira e inda hoxe paradigmática "teoría xeral" da xeografía galega non puidera acceder á cátedra dese eido científico na universidade da sua nación até o curso 1952-53, cumplidos xa os sesenta e catro anos de idade.
No reverso en branco desa mesma folla, Don Ramón -que era abondo máis metódico do que dan a entender os estereotipos da sua persoalidade humán máis comunmente difundidos- compuxo tamén do seu puño e letra un índice dos capítulos do libro, coa correlativa paxinación. E na cabeceira da páxina na que comenza a "Introducción" do discurso de Brañas, topámonos con outra solpresa para quen suscreben a tópica imaxe dun Otero ideolóxicamente conservadurista e transnoitado, poisque aí estampa il a sentencia de Concepción Arenal que transcribo literalmente para vós a seguida: "Se mencionan y discuten diferentes crisis q/ tienen mas ó menos influencia en el bienestar del obrero... pero no se habla de Crisis intelectual q/ existe y es factor poderoso de los problemas sociales. (C.Arenal - La instrucn. del obrero.) -inf. 1892-". Finísimo e elegante xeito tácito de se distanciar ideolóxicamente con ironía da cosmovisión de Brañas, ou, pola contra, apoiatura a algunhas das matinacións contidas nese primeiro treito da obra? A vós, leitores, corresponde xulgáredes co voso proprio criterio.


[http://www.encontroirmandinho.org/artigo.php?ap=400000&id=81&tm=0]

A "crise económica da época presente" que Brañas analisa e tenta diagnosticar no seu extenso discurso académico de 1892 non é outra que a famosa "crise finisecular" do XIX, que se desencadea a partir do 1873, vaise prolongar durante decenios, e atravesar inclusive os "felices" anos da belle époque, deica acadar o seu primeiro desenlace en forma de conflito bélico mundial, a Gran Guerra de 1914-18 -e digo primeiro desenlace porque, en rigor, o subseguinte período de entre-guerras vai constituir unha prolongación dese proceso de crise sistémica, que desembocará na Grande Depresión e só concluirá co estoupido da IIª Guerra Mundial: nada menos que meio século longo de duración, portanto. Esa crise marca e abrangue o declive da Gran Bretaña como epicentro do sistema-mundo de entón, ou sexa, do conxunto do sistema capitalista ao nível de mundialización acadado naquela altura. Trátase, xa que logo, dunha crise de hexemonía: o solpor e empardecer da Gran Bretaña como potencia hexemónica do sistema económico mundial.
Curiosamente, dáse o casual de que arestora, esactamente un século despois, estamos a transitar por outra grande crise sistémica, e crise de hexemonía tamén. E dixen que esactamente un século despois porque podemos situar nos arredores de 1973 o ponto de partida do proceso crítico que, con sucesivas fases e altibaixos, atravesa o sistema e que os do común andamos a aturar dende aquela até hoxe mesmo -e inda non rematou nen leva trazas de rematar. Vexámolo un algo, se queredes.
III
Baixo a fasquía proteiforme da crise actual, por tras do "fetichismo" do capital-diñeiro como mercaduría obxeto de desaforada e vertixinosa especulación nos mercados financeiros finalmente infartados, agóchase unha profunda crise estrutural do sistema capitalista no seu estadio presente, o actual sistema imperialista plenamente mundializado ou "globalizado". Como toda crise sistémica profunda, atinxe combinadamente a varias estruturas basilares do sistema, sacode as suas trabes mestras -e dende aí repercute en todo o edificio e fai lañarse a sua fachada, que é o que millor se ve. Mais, mesmo por iso, de nada val recebar as lañas da fachada para manter en pé o edificio se o exame das trabes mestras mostra que están comestas pola couza -e así resulta ser.
Como xeito alegórico de expresar nunha síntese a índole medular e as primordiais dimensións desta crise, eu ousei unha versión paródica do enigma trinitario: a crise, unha e trina. Non foi un achádego de meu. Inspiroumo un lúcido diagnóstico moi escueto enunciado por Susan George: "O diñeiro, o clima e a desigualdade. Estas son as tres crises que eu considero. Porque as outras son parte ou corolarios déstas. A crise alimentaria forma parte da crise de desigualdade e da pobreza, pero tamén está moi relacionada coa crise financeira. A crise enerxética existe tamén, claro, pero forma parte da crise ecolóxica e climática. Todas as demáis encaixan néstas". Velaí, logo, as claves da crise sistémica, unha e trina: tres manifestacións fenoménicas distintas, ínsitas nunha soa crise sistémica verdadeira.
Dito noutras verbas e ao meu xeito, veleiqui os tres elementos e dimensións cardinais desa trinidade. Primeiro, o conflito entre o capital-diñeiro e o capital produtivo no proceso de reprodución e acumulación do sistema. Segundo, o desenvolvemento desigual consustancial coa dinámica xenuina do capitalismo. Terceiro, a colisión da lóxica de asignación de recursos do sistema capitalista mundializado cos límites de resistencia dos ecosistemas que estruturan a biosfera do noso planeta.
No primeiro deses tres eidos problemáticos, a sobreprodución e sobreacumulación combinadas, que están na orixe desta crise, coa conseguinte caída da tasa de ganancia, provoca a fuxida dos capitais da esfera da produción cara a da circulación: é o fenómeno que se deu en denominar "finanzarización". Logo, a subseguinte hexemonía da forma diñeiro do capital -a que circula nos mercados financeiros sen virtualmente control regulador ningún- sobor da forma produtiva -para entendérmonos, o capital industrial- dá lugar a unha disxunción crecente que desemboca nunha constante diverxencia, e até unha disociación, antre a economía real e a financeira: de aí o fenómeno bautismado por Robert Brenner como "burbulla financeira", que acaba por estoupar como as pompas de xabrón. Porque, na dinámica capitalista, o máis-valor do que se nutre a acumulación do capital, xérase nos procesos produtivos da economía real -onde opera como capital produtivo- inda que se realiza, transformado en beneficio, nos procesos de circulación que acontecen nos mercados, onde o capital flúe en forma de diñeiro. Compréndese ben que a realización de beneficios en operacións financeiras especulativas, sen correlación axeitada coa xeración de máis-valor nos procesos produtivos, acabe por rebentar como unha burbulla. Cando ese fenómeno se xeneraliza en mercados financeiros dun sistema globalizado e acada o paroxismo, o rebentón da borbolla esborrállase como pedra de saraiba sobre os eidos da economía produtiva -e conxélaos.
No segundo eido, o desenvolvemento desigual, nun sistema imperialista e globalizado, e por riba rexido por un modelo ultra-liberal que destrúe todos e cada un dos resortes compensadores de redistribución de ingresos e riqueza, dotación de bens públicos e sociais, e asi seguido, enxendra unha deriva paroxística de desigualdade, pobreza, marxinación, fame, insalubridade -primordialmente na periféria, mais tamén dentro das formacións sociais do centro do sistema. Mais, se social e humanamente resulta perverso, o proceso incide perversamente tamén no funcionamento macroeconómico do proprio sistema: a demanda global de bens de consumo e medios de produción resultará a cada pouco máis insuficiente para adequirir a oferta global dos mesmos, co conseguinte "gap" ou desfase de efectos contractivos sobre a actividade económica -e asi, a crise desemboca nunha recesión.
E no terceiro, enfin: depredación abusiva de recursos enerxéticos fóseis e minerais, destrago irreversíbel de ecosistemas indispensábeis pra a rexeneración e supervivencia da biosfera, contaminación ambiental de mares, sistemas hídricos, atmósfera, buraco na capa de ozono, cambio climático... A lóxica de asignación de recursos e cálculo de custes e rendibilidade na civilización capitalista industrial e postindustrial, a aberrante pauta dun crecemento económico constante e sen límites, insustentábel dentro dun recinto, o da biosfera, que é limitado e non medra -en suma, a irracional "racionalidade" do modo de produción dominante no actual sistema-mundo: catástrofe anunciada que se achega un pouco máis cada día que pasa, mentras os magnates da especulación e a depredación actuan como os pasaxeiros de primeira do Titanic que se precipitaban aos cofres onde gardaban as xoias mentras o buque se afundía.

[http://www.encontroirmandinho.org/artigo.php?ap=400000&id=92&tm=0]

O pacto constitucional está rompido por obra dos mesmos actores que foran os seus artífices hai un terzo de século, a soberanía "nacional" cedida á UE e o FMI, os inquilinos do aparello de estado manexados coma monecos de ventrílocuo polo poder imperial e os seus missi dominici, o poder xudicial a facer "mangas e capirotes" dos dereitos cidadáns á marxe de calquer control democrático, a xerarquía católica reinstalada no sectarismo inquisitorial da "cruzada", e o capital financeiro transnacional convirtido en bailleur de fonds dunha metamorfose do nazi-fascismo encarnado nunha ultradereita reacionária e xenófoba disfrazada de popular: a farsa tráxica está servida no "corral nublado" de Max Estrella.
Cada día que pasa, acontecen feitos e agroman fenómenos que inequívocamente sinalan que o actual rexime político español e a cidadanía que o padece camiñan en direición contraria e sentido histórico inverso un da outra. Mentres a vertixinosa involución político-institucional arestora en curso está a reducir a cinzas o deseño constitucional dun Estado social de dereito, unha economía social de mercado, e unhas autonomías políticas de primeiro rango para as irredentas "nacionalidades históricas", a cidadanía activa, é dicir, exercente como tal, está a reorganizar o seu artellamento nesas tres frontes cardinais de combate dentro da sociedade civil, no senso gramscián do conceito -a dos dereitos e liberdades fundamentais do cidadán, a do escalazado "welfare-state", e a da realidade plurinacional da pell de brau, en metáfora de Espríu. Medra a diverxencia antre esas duas dinámicas, e comezan a proliferar os síntomas de que pode desembocar, mesmo se cadra abruptamente, nun divorcio irreversíbel antre a "sociedade civil" e a "sociedade polìtica" no espazo peninsuar. Síntomas que o poder político non sabe ou non quer abesullar, coma quen, nun territorio volcánico, non presta atención á emerxencia de fumaceiras que anuncian unha erupción.
Por unha banda, no plano político-institucional, coido que non resulta esaxerado diagnosticar que o rexime político áchase en proceso de descomposición -unha etapa desta segunda Restauración borbónica en certo xeito análoga ou equivalente á da primeira hai cousa de cen anos. O pacto constitucional está rompido por obra dos mesmos actores que foran os seus artífices hai un terzo de século, a soberanía "nacional" cedida á UE e o FMI, os inquilinos do aparello de estado manexados coma monecos de ventrílocuo polo poder imperial e os seus missi dominici, o poder xudicial a facer "mangas e capirotes" dos dereitos cidadáns á marxe de calquer control democrático, a xerarquía católica reinstalada no sectarismo inquisitorial da "cruzada", e o capital financeiro transnacional convirtido en bailleur de fonds dunha metamorfose do nazi-fascismo encarnado nunha ultradereita reacionária e xenófoba disfrazada de popular: a farsa tráxica está servida no "corral nublado" de Max Estrella.
No entanto, por outra banda, a cidadanía activamente desalienada, a que non está disposta a que os cidadáns sexamos reconvirtidos en súbditos, reactiva ou reformula en redes a sua resistencia fronte a poderes económicos, políticos e mediáticos que sistemáticamente agreden nos seus dereitos e intereses ao común cidadán que constitue a maioría social, tanto máis desprotexida canto que a maioría dos trebellos e artefactos ideados e construídos no seu día para representárena e defendérena téñense ido tornando ineficientes ou obsoletos, cando non remataron por funcionaren à rebours. Nese proceso de rearme cidadán, unhas veces rexenéranse ou revitalízanse orgaizacións previamente existentes destragadas ou aletargadas, outras innóvase con fórmulas e métodos que se inspiran, transformándoos, nos forxados no decurso dos grandes movementos emancipadores dos dous pasados séculos -os combates polas liberdades cívicas, as loitas de clase, e os procesos de descolonización e autodeterminación dos povos asoballados. Pero, endemáis, vanse incorporando os enxendrados na esperiéncia dos movementos sociais antisistémicos, xurdidos primeiro e primordialmente na periferia do sistema-mundo fronte á "globalización" ultraliberal durante o último terzo de século, e nos que son chaves a prática da auto-orgaización e a democracia horizontal.
Boa parte deste proceso decorre soterradamente, coma o traballo da vella toupa, baixo a epiderme do corpo social, e nese traxecto a sua actividade non resulta ostensíbel. Eis por que, cando emergulla, adoita acontecer contra pronóstico e como por xeración espontánea -fenómeno consabidamente tan alleo á dinámica social coma á biolóxica. E decote fronte a unha creba ou unha falcatruada do Estado. Así aconteceu na Galiza cando do masivo movemento cidadán Nunca Máis fronte á catástrofe ecolóxica, inanque nada natural, ocasionada polo naufraxio do petroleiro "Prestige" e a necedade do "señor de los hilillos", don Mariano. E así tamén, en Catalunya, coa iniciativa cidadán de convocar consultas a nível municipal sobre a sua independéncia nacional, fronte á indignante bulra consumada polos poderes e institucións do Estado español no esperpéntico "affaire" do Estatut. Paralelamente -millor diría converxentemente- en Euskadi, a base social da esquerda "abertzale" redeseña a sua expresión política, nunha teimosa percura de novas fórmulas eficientes para o logro da paz cívica interna na que proseguir o seu proceso histórico de autodeterminación -mentres a única que non cede un chisco é a violencia institucional do "Estado penitencia", que diría Loïc Wacquant. Tres expresións distintas dun mesmo proceso de reorgaización da cidadanía activa perante un problema común, en tres espazos sociopolíticos diferentes tocantes á sua idiosincrasia ideolóxico-cultural, á sua estrutura social interna, á sua traxectória histórica e ás manifestacións específicas da sua relación conflitiva co Estado español -incluída a forma peculiar de incidéncia en cada caso do fraude da "reforma plolítica" no episodio da transición ao post-franquismo.
Iste é, na miña opinión, o contexto no que compre facermos a leitura da consulta sobre a independéncia de Catalunya celebrada en Barcelona o pasado 10 de abril, como etapa final dun proceso aberto pola iniciativa pioneira no pequeno concello de Arenys de Munt hai cousa de ano e meio, e en cuxas sucesivas convocatorias tiven a fortuna de ser testemuña como observador convidado -e das que vos levo dado conta nesta páxina do GH. A consulta de Barcelona constituía un repto moi singular: as especiais dificuldades que, para a metodoloxía destes referendums non institucionais, supuña abordalas nas cidades grandes, exacerbabanse no caso desa grande urbe hoxendía moi cosmopolita e multicultural, onde o peso relativo de povoación de moi diversa procedéncia e non, ou apenas, integrada no imaxinario catalán é moito meirande. Requería reduplicar os esforzos en orgaización, continxentes de voluntariado e metodoloxía de traballo, e durante un período preparatorio maior. Era, xa que logo, un repto que por unha banda implicaba un risco adicional moi superior ao das consultas precedentes, e por outra banda, en troques, o impacto e resonáncia do resultado serian moito meirandes dentro e fóra do país: un fracaso da consulta en Barcelona podía dar ao traste con boa parte dos efectos do éxito colleitado nas anteriores.
Durante a miña xornada como observador, os meus amigos do CIEMEN confesaban que acadaren unha participación do 15% sería moi satisfatório. Ora, como xa é sabido, a participación superou o 21% -cun 91% "si", un 7% "non", e o resto votos en branco. Reparade neste contraste: poucas semanas antes, a alcaldía de Barcelona convocara institucionalmente un referendum, con grande aparato propagandístico, sobre un controvertido proxecto de reforma no eixo urbán da cidade -e a participación apenas acadara o 12%. E por certo, relembrades cál fora a cota de participación no referendum galego do Estatuto de autonomía do 21-12-1980?; pois consultade os xornais do día seguinte -e veredes. Coido que o devandito contraste resulta elocuente verbo da diagnose exposta por min máis arriba: o decurso diverxente da credibilidade das actuais institucións políticas e a conciencia activa do común en trance de recuperar a iniciativa cívica, social -e política tamén, no senso máis xenuino do conceito. Ou sexa: da cidadanía activa que entende a "sociedade civil" como o escenário das dinámicas de contradición e confrontación social e ideolóxica determinantes da hexemonía que se proxecta sobre a "sociedade polìtica".
Ao remate da xornada, algúns xornalistas perguntabanme cál coidaba eu que ía ser a reacción dos poderes estatais. Díxenlles que a de sempre, pro que me importaba pouco. O importante era a dinámica endóxena do, neste caso, povo catalán e o salto que supuña a esperiéncia das "consultas" no seu proceso cívico-político de autodeterminación -e non tanto polos resultados cuantitativos canto polo cambio cualitativo de panorama que abría para a continuación dese proceso. Os poderes do estado xa se verían obrigados a "quereren" dialogar, cando o proceso acadase o seu ponto de masa crítica. Se aínda daquela estaban a tempo, claro. Porque se cadra xa non estarían en condicións de impediren a "ruptura", de amañaren outra "transición" -de repetiren o fraude polìtico consumado hai un terzo de século no corral nublado hispano. Nen nesta dimensión problematica das cuestións nacionais aínda pendentes, nen no da opresión e esplotación das xentes traballadoras, nen tampouco no da definitiva emancipación cidadá frustrada no post-franquismo. En suma, nas tres dimensións dialéticas axiais para a instauración da independéncia e a liberdade republicás no senso riguroso do conceito -coa indispensábel e correlativa exclusión de calquer "restauración" institucional arqueolóxica, madia leva. Ésa é a miña espranza -a nosa espranza, quero dicir: a d@s cidadáns do común democráticamente exercentes, sexamos galeg@s, cataláns, euskaldúns ou españois de nación.

[http://www.encontroirmandinho.org/artigo.php?ap=400000&id=90&tm=0]

... o que está en crise é o proprio sistema-mundo capitalista ao que se lle aplicou ese modelo ultra-liberal de xestión político-económica. Quer dicir que tampouco o modelo keynesián desterrado no seu día polos ultra-liberais resolvería hoxe o problema estrutural que padece o sistema, nen sequer lograría por sí só "reflotar" a economía do seu centro, como recoñecen neo-keynesiáns tan acreditados como o Nobel Paul Krugman, por caso -inanque paliaría, certamente, os efectos máis negativos da crise, e por suposto que non os agravaría como están a facelo as receitas ultraliberais que teimudamente están a aplicarse aínda arestora.
IV
Xa que logo, a natureza desta crise non é a que parece, non consiste nos síntomas nos que se manifesta, senón na doenza do corpo social que xenera eses síntomas -tais coma o estoupido da burbulla financeira ou da inmobiliaria, ou a proliferación do desemprego. Nen tampouco comezou a crise cando eclosionaron eses síntomas: pola contra, viña de ben atrás. Non comezou no 2008, cando "súpetamente" rebentaron os grandes xigantes financeiros no mercado bursátel de Wall Street -é dicir, cando infartou o corazón financeiro do imperio e colapsou o fluxo arterial todo do sistema. Nen sequer tampouco cando dos seus precedentes infartos abdominais, digámolo así: os estoupidos de burbullas financeiras en áreas máis periféricas, como a crise mexicana de comenzos dos noventa, recén estreada a flamante área de libre comercio dese país co Canadá e os USA, ou a dos "dragóns" asiáticos pouco despois. Non. A crise de "longa duración" comezou cando, aló polo 1971-73, se colapsou o proceso de expansión constantemente acelerada dos tres decenios precedentes, acadou o climax a progresiva exacerbación das "rivalidades inter-estatais" da economía da metrópole imperial ianqui coas das submetrópoles europeu-oucidental e xaponesa, e os mercados de euro-dólares e petro-dólares escalazaron o sistema monetario internacional (SMI) construído en Bretton Woods (1945) co dólar como patrón divisa-ouro, e Nixon decidiu unilateralmente suprimir (1972) a convertibilidade do dólar en ouro, porque as suas reservas metálicas non daban para atender as obrigas inerentes ao rol atribuído polo SMI a esa divisa como patrón convertíbel.
Estralou así unha crise "de sobre-acumulación" -ou sexa, de acumulación de capital excesiva a respeito das oportunidades de investimento e rendibilidade do capital adicional acumulado en novas actividades produtivas no sistema capitalista mundializado. E dende aquela ese sistema está en crise. Con fases diferentes e traxectoria ondulante en intermitentes alzas e baixas relativas -pero en crise constante até hoxe mesno. Arrighi diría que 1973 marca a "crise-sinal" deste proceso crítico do sistema e máis do declive da hexemonía ianqui dentro dil -e velaí a faciana pola que esta crise amostra máis paralelismo coa do tempo de Brañas, só que, naturalmente, noutro contexto histórico ben diferente e outra etapa do desenvolvemento capitalista ben máis avanzada.
V
Mais, antes de tracexarmos un esbozo desas analoxías, convén clarexar algunhas custións máis que levan suscitado certa confusión. Refírome a que tampouco se trata só da crise dun modelo de xestión da economía capitalista, ou dun modelo de "política económica": do modelo neo-liberal -que eu prefiro chamar ultra-liberal- entronizado polos think-tanks de Hayek, Milton Friedman e os seus famosos "Chicago-boys", inventores da "doutrina do shock" e demiurgos do "capitalismo do desastre", por empregarmos as certeiras denominacións carimbadas por Naomi Klein. Certamente que ese modelo non só entrou en crise, senón que fracasou rotundamente. É máis: ese modelo ven ser, en grande medida, o responsábel de que a crise encetada nos anos setenta, lonxe de ser resolta, desembocase no desastre que a humanidade leva tres decenios a padecer e que se agrava máis a cada pouco -desastre económico, social, cultural, político e ecolóxico. Mais o que está en crise é o proprio sistema-mundo capitalista ao que se lle aplicou ese modelo ultra-liberal de xestión político-económica. Quer dicir que tampouco o modelo keynesián desterrado no seu día polos ultra-liberais resolvería hoxe o problema estrutural que padece o sistema, nen sequer lograría por sí só "reflotar" a economía do seu centro, como recoñecen neo-keynesiáns tan acreditados como o Nobel Paul Krugman, por caso -inanque paliaría, certamente, os efectos máis negativos da crise, e por suposto que non os agravaría como están a facelo as receitas ultraliberais que teimudamente están a aplicarse aínda arestora.
VI
Na sua esclarecedora obra, Chaos and Governance in the Modern World System, asinada conxuntamente coa sua compañeira Beverly Silver, Giovanni Arrighi define o "cambio sistémico" nestes termos: "un proceso de radical reorganización do moderno sistema-mundo que muda substantivamente a natureza dos compoñentes do sistema, a maneira en que eses compoñentes se relacionan uns cos outros, e o xeito en que o sistema opera e se reproduce". Isto equival a dicir que mudan non só os elementos ou estruturas parciais, senón as proprias leis estruturais de composición e transformación do sistema como conxunto ou estrutura global.
Xa a comenzos dos noventa, Eric Hobsbawm, na sua A History of the World 1914-1991, calificara os decenios dos setenta e os oitenta como "décadas de crise universal ou global". Arrighi e Silver diagnostican o proceso crítico aberto durante ese período -e que vai proseguir até os nosos días- como "cambio sistémico", e establecen a sua relación cos procesos históricos de "transición hexemónica". Para detectaren e sistematizaren as analoxías entre os ciclos das sucesivas hexemonías na historia moderna do sistema-mundo, analisan unha tras outra a dos Países Baixos, cuxo declive no s.XVIII marca a transición cara a da Gran Bretaña, en declive á sua vez dende fins do s.XIX para ceder o relevo á dos USA: precisamente o comenzo do declive desta última hexemonía vai vir marcado polo inicio da actual "crise de cambio sistémico", a principos dos setenta. Xa que logo, a crise actual, ademáis de ser sistémica, e pola mesma atinxir a tódalas instancias estruturais do sistema-mundo -económica, ideolóxica e política- é asimesmo a crise da hexemonía da metrópole norteamericán no conglomerado mundial do imperialismo capitalista.
Seguindo os pasos do pioneiro Fernand Braudel, e en paralelo cos traballos doutro grande braudelián como é Inmanuel Wallerstein, Arrighi e Silver formulan o deseño dun modelo de ciclo hexemónico, no que as fases e as transicións están baseadas primordialmente na dinámica endóxena do cambio sistémico -a diferencia de Wallerstein, que en última instancia remíteas a fontes dinámicas esóxenas. Nese modelo -traducíndovolo en termos moi esquemáticos- o ciclo hexemónico consta de tres grandes fases. A primeira é a da hexemonía constituída, na que o estado hexemónico opera unha "reorganización sistémica", emulada por outros estados, e protagoniza un período de "expansión sistémica". A segunda é a fase da transición hexemónica, subdividida á sua vez en duas etapas. Primeiramente, a "crise hexemónica", caracterizada por tres fenómenos cardinais: a exacerbación das rivalidades inter-estatais e da competición inter-empresarial; a agudización dos conflitos sociais; e a emerxencia de "novas configuracións de poder". A seguida, esa crise tradúcese en "creba hexemónica": o esborrallamento da hexemonía orixina unha situación de "caos sistémico" que vai caracterizar ese período, no que se vai ir configurando unha nova e alternativa centralización-concentración de "capacidades sistémicas" da que vai emerxer un "novo estado hexemónico": eis o inicio da terceira fase, a da "nova hexemonía", na que ese novo centro hexemónico de poder vai operar unha nova reorganización sistémica, suscitar a emulación por outros e protagonizar o novo proceso de expansión sistémica -co que se reanuda o ciclo no novo período histórico..

[http://firgoa.usc.es/drupal/node/24366]
Van alá nove séculos e meio: novecentos trinta e nove anos, esactamente. É o tempo decorrido dende que un Harold, derradeiro rei saxón, sucumbira en Hastings, nas verdecentes ribeiras do Sussex, á invasión normanda conducida polo duque conquistador que ía impoñer o dominio sobranceiro dunha oligarquía allea, unha cultura e até un idioma estraños ao común anglosaxón, e mudaría a historia medieval da sweet England. Nada insólito, no entanto: daquela e máis dispois, a razón dirimíase en combate de campo aberto ou en xusta de cabaleiros sometidos ao xuizo de Deus –que sempre daba a razón ao máis forte. Moi natural: a forza da razón estaba na razón da forza, que indefectibelmente marcaba as reviravoltas –adiante ou atrás– no curso histórico da humanidade. Habían pasar séculos até que a razón puidese comezar a frolecer á marxe da forza e chegar a sobardala. Renacemento, cartesianismo, luces: ilustración. Longo e ás veces cruento combate do pensamento contra os dogmas, do coñecemento fronte ao fanatismo, da razón defrontada coas forzas inquisitoriais das diversas igrexas: Giordano Bruno vítima da católica, Moro da anglicana, Servet da calvinista. Longo tamén e decote cruento combate dos súditos para ceibárense dos poderes tiránicos que os esmagaban, na forxa da cidadanía como novo suxeito histórico. Até a eclosión da modernidade, ese ciclo aberto co trunfo combinado da razón ilustrada e a razón cívica –ou sexa, da dignidade humana traducida en coñecemento, liberdades e dereitos do común das xentes. Nunca máis voltarían os tempos escuros, nunca máis o pensamento sería aferrollado, nunca máis a liberdade encarcerada, a fraternidade corrompida, nunca máis o poder subvertido, arrebatado aos cidadáns: tal era a determinación dos novos protagonistas do acontecer histórico da humanidade, os pobos dotados de razón, investidos de dignidade e accedidos á soberana condición cidadá. ¿Nunca máis?

Vai alá meio século: corenta e oito anos esactos. Nos salóns do Pazo municipal de Estocolmo un home aínda novo le, en francés, o discurso de clausura da entrega dos premios Nobel dese ano. Neste preciso instante está a dicir: "cada xeración crése destinada a refacer o mundo. Porén, a miña sabe que non o dará refeito. Pero a sua tarefa é se cadra máis grande. Consiste en impedir que o mundo se desfaga". O que escoito sobresáltame, mais préndeme a atención. O home prosegue: "Herdeira dunha historia corrompida, onde se mesturan as revolucións extinguidas, as técnicas entolecidas, os deuses mortos e as ideoloxías extenuadas, onde mediocres poderes poden hoxe destruílo todo mais xa non saben convencer, onde a intelixencia se ten rebaixado até facerse a criada da xenreira e da opresión, esta xeración tivo que restaurar, a partir só das suas negacións, un algo de aquilo que fai a dignidade de vivirmos e de morrermos". ¿Outravolta? –pergúntome. ¿Non estaba iso resolto douscentos anos antes para nunca máis voltar atrás?

O home que así se expresa vén de recibir o Nobel de literatura. Chámase Albert Camus, ten corenta e catro anos e só sobrevivirá dous máis a esa idade. É frances alxeriano –pied-noir, no argot do país: nado e criado en Alxeria de pai francés que non chegara a coñecer. Esas dúas identidades esgázano, porque non quer renunciar a ningunha delas mais están en conflito: cando pronuncia o seu discurso do Nobel, o pobo alxeriano está mergullado no "malheur incessant" dunha loita atroz pola súa independencia fronte ao poder armado do estado francés. Un estado francés que os cidadáns da "Francia libre" viñan de reconstruír aínda poucos anos antes, ao cabo doutra loita atroz para crebaren as cadeas da ocupación nazi. Camus entre eles, integrado na resistencia. Pacifista irredutíbel, posuído dunha fonda aversión á violencia, convencido de que a forza nunca resolve nada que non se poida resolver coa xustiza, vírase eticamente obrigado a optar por unha violencia cívica dotada da razón para defenderse da sinrazón dunha violencia cega na Europa aferrollada polo III Reich. E compríralle acadar ese convencimento, espricalo e dicírllelo aos seus fraternos camaradas cidadáns libres. Poucos textos haberá na literatura do seu tempo tan punxentes coma as suas Cartas a un amigo alemán, publicadas clandestinadamente en Combat durante a ocupación. Escoitade: "Compriunos un longo arrodeo, o arrodeo que o escrúpulo da verdade fai dar á intelixencia, o escrúpulo da amizade ao corazón. O arrodeo que salvagardou a xustiza, que puxo a verdade do bando dos que se perguntaban. Adeprendimos que, pola contra do que ás veces coidamos, o esprito non pode ren contra a espada, mais que o esprito xunguido á espada, é o eterno vencedor da espada tirada por si mesma". ¿Éo? –pergúntome.

Desta vez van alá poucos días. Outra volta en Estocolmo, e desta volta outro Harold anglo-saxón –mais non é rei, tampouco súbdito. Harold Pinter, dramaturgo, premiado agora co Nobel, gravemente enfermo, non puido viaxar a Suecia, mais pronunciou o seu discurso con presenza virtual en pantallas de vídeo. Nos dous séculos decorridos dende que trunfara a alianza da razón ilustrada coa razón cívica, no meio século contado desque vencera a conxunción da razón do esprito coa espada da xustiza contra o monstro gamado, algún andacio debeu perdurar agochado, ou algún leviatán debeu rexurdir remudado, para que Harold Pinter se sentise empurrado a recoller os ecos da voz de Camus que aínda vagaban polos salóns do Pazo municipal de Estocolmo, e reformular en claves da sua propria linguaxe e do seu –e o noso- proprio tempo perguntas, matinacións e respostas que os criadores de arte e pensamento e os cidadáns libres de Europa coidaban terense interrogado, debullado e resolto para sempre no alborecer da modernidade –na alba de groria da razón e a dignidade do común das xentes.

Mais non nos fagamos perguntas retóricas: sabemos todos cal é a cuestión, de qué andacio se trata, qué feitío cobrou o monstro na súa última metamorfose. Non disimulemos, non fagamos coma quen non estamos a ver o que resulta evidente. Non deixemos que Camus e Pinter teñan que faguer por nós o que nos incumbe a todos. Como inteleituais, nas verbas de Camus: "O rol do escritor non pode poñerse hoxe ao servizo de aqueles que fan a historia: está ao servizo de aqueles que a padecen". Como cidadáns, na voz de Pinter: "Ter unha ousada, firme e feroz determinación inteleitual, como cidadáns, para definirmos a verdade real das nosas vidas e das nosas sociedades é unha obriga crucial que nos incumbe a todos e a todas. Se esa determinación non se integra na nosa visión política, non teremos espranza de recuperar o que estamos tan perto de perder: a nosa dignidade humana".

[http://estrolabio.blogs.sapo.pt/1548766.html]

En recentes entrevistas motivadas polo seu merecido Premio Trasalba, o meu vello amigo e en tempos camarada de "noviciado" universitario, Ramón Lorenzo, referiuse con certa insistencia ao "gran mal que lle fixo á lingua" galega o profesor Ricardo Carvalho Calero no período auroral da Autonomía, mesmo até consideralo "o culpable deste tremendo problema que tivemos co galego" -por mor da lea antre "oficialistas" e "reintegracionistas" acontecida nos anos oitenta verbo da normativización do noso idioma. Coido eu que, tanto no plano sociolingüístico canto no ideolóxico e máis no político-institucional, están moi claras as causas, os causantes e os "culpábeis" dos andacios padecidos outrora e aínda arestora polo noso idioma, e que incluír nese bando a "don Ricardo" constitúe cando menos unha grave deformación da realidade. Porén, non quero -eiquí e agora- entrar en polémica. Si, en troques, ofrecervos a miña visión vivencial de aquil rexo, insubornábel e entrañábel loitador a prol da cultura, o idioma e os dereitos políticos soberanos do seu povo, e máis algunhas claves seica esquencidas da xestación do "problema Carvalho". Limítome a transcreber a seguida o que lles eu contara a Miguel Anxo Fernán Vello e Francisco Pillado hai xa un decenio, cando andabamos a elaborar o noso segundo libro de conversas. Veloeiqui.


*****
"Eu tiña unha admiración plena pola figura de Ricardo Carvalho Calero en todas as súas facianas e proxeccións, tanto a intelectual como a literaria, e tanto a biográfica como a da súa personalidade humana, que me resultaba fascinante e conmovedora. Admiración e simpatía, profunda simpatía, e mirade que para moita xente que valoraba a apreciaba a Carvalho resultáballe calquera cousa menos simpático. Mais a min suscitabame simpatía, eu empatizaba coa súa fasquía, co seu aquel adusto e cerimonioso na aparencia de "scholar" británico tópico, que ao cabo era unha protección externa da súa grande timidez. ¿Coñecedes a anécdota acontecida ao remate da súa oposición á cátedra de galego?. É reveladora. A min contárama daquela algunha testemuña presencial. É [era] habitual que cando o tribunal procede a votar o faga en presenza dos opositores e do público asistente, e que a seguida o candidato elixido estreite a man dos membros do tribunal, que o felicitan e el dá as grazas: é a liturxia final da oposición. Cando foi o caso de Carvalho, Ricardo foi estreitar as mans e recibir os parabéns, conforme a esa liturxia, mais non dixo "grazas" a ninguén. A insólita expresión que utilizou foi: "Magnánimos señores!". Só a Ricardo Carvalho Calero podía ocorrérselle verbalizar dese xeito a súa emotividade nunha situación como ésa.

"A min conmovíame a súa sobria afouteza moral, e non só por coñecer o estoicismo co que aturara tantos malos tratos e tanta marxinación e tanta amargura que lle fixeran padecer os fascistas, senón tamén pola personalidade que destilaba a súa simple presenza, aquel seu saber estar onde e como debía intelectual e moralmente estar sen a menor estridencia, pero cun peso específico que se percibía como percibes o dunha peza de metal nobre sen tan siquera teres que collela na man nin apalpala. E é curioso, porque, a diferenza doutras persoas desas xeracións inmediatamente seguintes á Xeración Nós, a Ricardo eu non o coñecin de neno, senón xa na miña adolescencia e máis aínda xa na miña mocidade, e aínda así "tuteábao" como a del Riego ou Piñeiro, que con todo eran máis novos. Non o coñecin cando neno porque [el] non vivía en Santiago nin en Vigo, que son as cidades onde se desenvolve primordialmente a miña nenez, mais tamén porque meu pai, que coñecía e tiña amizade con Carvalho dende os tempos do Seminario de Estudos Galegos e do Partido Galeguista na República, non mantiña relación frecuente con el. Coido que Carvalho é a única das personalidades senlleiras do universo cultural e político do galeguismo-nacionalismo que coñecín primeiro polos seus escritos que en persoa. Meu pai tiña prácticamente todo canto libro se editara en galego antes da Guerra Civil, e polo tanto, tiña a obra poética de Carvalho publicada nos anos trinta. Mais tamén estaba subscrito a Bibliófilos Galegos, e alí editárase A xente da Barreira, que eu lin cando saíu, sendo aínda un adolescente.

"Durante os anos 50 eu vexo a Carvalho moi episódicamente. É con posterioridade cando empezo a ter máis relación con el, e xa moito máis dende o momento en que se fai cargo da primeira Cátedra de Lingua e Literatura Galegas. Pero é nun período no que tamén hai un distanciamento e mesmo unha ruptura constantemente acentuada entre Carvalho e o grupo galaxián, sobre todo con Piñeiro. Piñeiro comentaba ás veces que Carvalho Calero estaba "neura" ou que estaba "tolo", nun senso figurado, naturalmente. Pero ¿por qué facía esa afirmación?. Pois porque, segundo el, Ricardo empeñabase en converter o ensino do galego nunha disciplina odiosa. Dicía que era moi duro coa xente e que tiña que facer da materia algo que fose agradábel e atractivo para a xente. Noutras palabras, facer proselitismo ou, se cadra, unha especie de "maría" que resultase simpática.

"Eu non estou en condicións de calibrar en que medida o xeito de entender e practicar a docencia Carvalho podía dar pé a este tipo de comentos -que, polo demáis, se facían en privado, ou cando menos eu non os escoitei en presenza de persoas que non pertencesen ao círculo de confianza-, porque nunca asistín a ningunha sesión de aulas de Carvalho Calero. De xente que foi alumna súa teño escoitado opinións variadas, mais todos os que foron alumnos seus e máis tarde mostraron valía como filólogos, especializados ou non en galego, adoitan falar moi positivamente das ensinanzas recibidas de Ricardo. Pero quero sinalar, porque fun testemuña presencial, algo que bota máis luz e aporta máis claves sobre o que estaba a acontecer na relación entre Carvalho e o grupo de Piñeiro que calquera outro comentario. É o seguinte. Carvalho era un out-sider na universidade de entón, e mesmo, para a xente máis conspicuamente pertencente aostablishment académico-universitario, resultaba simplemente un intruso. Carvalho tiña a carreira de letras ademáis da de dereito, como é sabido, con titulacións anteriores á Guerra Civil. Mais non chegara á cátedra de galego na Facultade de Letras compostelán a través do curriculum usual, e mesmo obrigado, para facer carreira docente na Universidade de entón, e tamén na de agora: formarse dentro dalgunha das "escolas" encabezadas por calquera das autoridades académicas nos eidos da filoloxía románica, que "naturalmente" radicaban en Madrid ou Salamanca. Por outra banda, cando se dota a cátedra de galego que gaña Carvalho, non se insire na creación dunha sección de filoloxía galega na Facultade de Letras compostelá -iso acontecerá anos máis tarde- senón como unha disciplina incrustada na licenciatura de Filoloxía Románica, sen máis, como unha insuíña arrodeada do español por todas partes. Pois ben, dende que chega[ra] de catedrático á Facultade de Filoloxía Constantino García, que non era galego nin se formara sequera inicialmente en Galiza, o círculo galaxián, e nomeadamente Piñeiro e García-Sabell, comeza[ra] a desenvolver unha operación de captación de Constantino, de asiduo cultivo do seu ego, que axiña desemboca[ra] nun notorio proceso de promoción deste personaxe nos medios culturais e intelectuais do galeguismo de entón. E, por suposto, esa promoción faise primordialmente nos medios estudantís, a través dos mozos e mozas que frecuentaban a Piñeiro. Eu teño presenciado, e mesmo participado en conversas de Piñeiro con Carlos Casares, arredor da famosa "mesa camilla", cando Casares aínda era estudante, que tiñan todo que ver co que estou a dicir. A operación, en si mesma, tiña un sentido comprensíbel e mesmo encomiábel, dentro dunha estratexia de política cultural galeguista nunha institución tan colonial e refractaria á cultura galega xenuína como a Universidade: tratábase de establecer nela cabezas de ponte para chegar a conquistala e galeguizala. Mais axiña derivou, en detrimento de Carvalho, nunha posta en contrastación de Carvalho, o out-sider indíxena, con Constantino, o pied-noir con pedigree académico comme-il-faut. E sobre todo, acabou axiña por derivar nun corrosivo e soturno proceso de deterioro do prestixio e da solvencia científico-intelectual da obra de Carvalho, tanto no eido da gramática -a súa pioneira Gramática elemental do galego común [1ª edición: 1966]- como no da análise literaria. Iso foi algo que considerei inxusto, desleal e inaceptábel dende que me decatei, e que me empurrou a unha posición moralmente solidaria con el. É a partir deses momentos cando paso a ter máis sintonía e a manter unha relación máis estreita con Carvalho, unha relación que xa non é compartida no ámbito do círculo galaxián e que se fai cada vez máis densa, até termos ambos a peripecia da Academia, que xa é dabondo coñecida."


*****
Hoxe, dez anos despois de ter dito o que antecede, reitéroo ao pé da letra. E inda engadiría máis en honra e louvanza do meu vello amigo, mestre de meu en tantas cousas, e compañeiro solidário en idearios e combates emancipadores, que foi Ricardo Carvalho Calero -porque sempre detestei a utilización de "chivos expiatorios" pra eludir as proprias responsabilidades en problemas de calquera caste.

[http://revoltairmandinha.blogspot.com.es/2013/06/xose-manuel-beiras-o-exito-electoral-de.html]
-A primeira asemblea parece que deixou un pouso de división.
-Coido que non, o que houbo é moita tensión, e mesmo se exacerbou con algún episodio que colisionaba coa carta ética. Tivemos unha asemblea ordinaria, pero converteuse nunha segunda constituínte porque se volveu sobre os textos fundacionais.
-¿E que sucedeu, houbo un choque xeracional, cultural?
-Xeracional penso que non, porque eu mesmo son dunha xeración e non se dá ese choque. O que hai é unha colisión de hábitos de militancia entre as vellas formas forxadas na clandestinidade do franquismo e a nova cultura dos movementos sociais. E cada quen ten os seus tics, os seus vicios, a xente nova tamén.
-Pero a colisión terá unha razón, ¿unha loita polo poder quizais?
-Non, pero si houbo unha reacción de loita por non quedar fóra, e non digo máis... [pausa]. Iso foi o que deu lugar a que os que apostaban por listas abertas ao final acabaran todos coas plantillas marcadas. Que clase de listas abertas son esas?
-¿Rompeuse esa «irmandade» da que se fachendaban?
-Ao remate da votación, arredor miña estaba esa xente nova, coma Raúl [Asegurado], que me abrazou, e Manuel Santos, Paula Verao..., pero eu fun abrazar a Palleiro [Luís Eyré] e busquei a Mario [López Rico] e tamén a Mariano [Abalo] o da FPG. Cos novos si, pero tamén cos veteranos que sempre estiveron na esquerda e no nacionalismo. E con Martiño [Noriega] fun xantar, porque sufriu moito e saíu mancado, que estas cousas mancan. A irmandade non rachou, pero hai que facer o prometido.
-¿E cal é ese compromiso?
-O dos obxectivos, que Anova se poña a traballar e que a carta de principios éticos non se pode vulnerar. E quen a vulnere non merece estar en Anova. Xa que, malgré moi, danme lexitimación directa pola asemblea, non a vou utilizar para a potestas, pero si para a autoritas.
-¿Non cre que están xestionando mal o éxito de AGE?
-O éxito electoral de AGE acabou sendo un problema para Anova, porque acaparou os focos e parte da militancia inverteu a relación, dándolle máis importancia a AGE cando é unha coalición no Parlamento. E entón que fas? Acaba de nacer a criatura, Anova, e deixámola morrer de fame? EU-IU ten un proxecto estratéxico que non é o noso. Se desnutrimos Anova, arrastraríannos a iso do que tendenciosamente nos acusaba o BNG, de pasarnos ao españolismo.
-¿Recoñécese entón máis como líder de Anova que de AGE?
-De Anova, si, e viuse na votación para portavoz, foi unánime. Iso non ocorrería en AGE, onde só intento ser catalizador do esforzo de dous grupos con culturas diferentes para confluír.
-¿E onde quedou na asemblea o proxecto de país de Anova?
-É certo, non estivo; apenas foi enunciado nos seus nódulos, como ocorre coa música contemporánea, que non ten liñas melódicas, só células que logo hai que desenvolver. Na asemblea están os enunciados e agora hai que poñerse a traballar.
-EU-IU tamén tivo a súa asemblea e apostaron por afianzar AGE. E Anova non quere compromisos previos. Non se están comportando os de Beiras como unha moza moi recatada?
-Sexamos sinceros, EU é lóxico que aposte por AGE, porque que peso electoral tiña en Galiza? Nas primeiras reunións para as candidaturas teimaban que Yolanda Díaz tiña que encabezar pola Coruña e xurdiu aquilo de «e si só sacamos un?». O resultado foi moito mellor, así que é lóxica a aposta por AGE.
Beiras recoñece que pasou un mal momento na asemblea, complicado logo cun cólico nefrítico do que xa se recuperou.
-Deixoulle algún sinsabor a asemblea de Anova?
-Si, no momento si, despois xa pasou. O sábado estábame cuestionando mesmo se acataba o de candidatarme como portavoz nesas condicións, porque...
-Está dicindo que pensou en tirar a toalla e en dar o relevo?
-En non candidatarme, non en dar o relevo; eu non dou relevos.
-En poñerse de lado, entón?
-Martiño [Noriega], que nunca me mentiu, dixérame na véspera que non estaba disposto a presentarse a portavoz de Anova, así que imaxina que situación teríamos, quen sería o portavoz? Tiven unha conversa con algunha xente para contar con todos eles, e entón aceptei, porque senón a lectura que se faría sería a de «menudo fiasco».
-¿Canto prevé que poda durar o seu «epílogo» político?
-Cada vez menos [ri]. Eu non son Fraga, que diga que teño que estar aí, pero Anova ten que ser realidade para forxar unha serie de cadros, unha referencia colectiva e plural que faga máis doado o relevo, ¿está claro?
-Moi claro non, ¿hai algún exemplo para ilustralo?
-Temos o exemplo venezolano. Maduro non é Chávez, claro que non, pero si un observa ese proceso e como se expresan os membros da equipa, ve que son unha piña. Maduro é un, pero hai máis detrás. Ese é un exemplo ben claro.
-¿Reprocháronlle moito o puñetazo no escano de Feijoo?
-¿Quen?
-Non sei, pregunto, eu oín reproches, ¿acaso vostede non?
-Non, ao contrario, hai moita xente que me dixo «moi ben». Pasoume en Vigo na manifestación do 1 de Maio, en Madrid tamén me abordaron para dicirmo, pero reproche, ningún.
-¿Canto hai de teatro na súa forma de facer política?
-De teatro non hai nada, hai unha linguaxe xestual, se queres unha certa escenificación. Eu son como son, tímido e moi emotivo, irónico e cada vez máis indignado. Pero non desenvolvo un rol teatral na política.

[http://www.altermundo.org/retrato-do-colonizado-retrincos-e-glosas-e-vi/]

A revolta é a única solución non ilusoria para a situación colonial: cedo ou tarde, o colonizado acaba por descubrilo. A sua condición é absoluta e, como tal, reclama unha solución absoluta tamén: unha ruptura, e non un compromiso.


CODA: A REVOLTA DO COLONIZADO

Remato hoxe -"por fin!", diredes- esta série cun remexido de retrincos e glosas ou comentos antremesturados, a xeito de coda musical, encol da segunda caste de resposta do colonizado á sua situación de asoballamento. É a única das duas actitudes alternativas que conduce a un desenlace definitivo da dialética de opostos colonizador-colonizado ínsita na relación colonial -e xa que logo, o único desenlace que libera ao colonizado da sua condición de tal.

A revolta é a única solución non ilusoria para a situación colonial: cedo ou tarde, o colonizado acaba por descubrilo. A sua condición é absoluta e, como tal, reclama unha solución absoluta tamén: unha ruptura, e non un compromiso. O mecanismo de negación do colonizado, establecido polo colonizador, agrávase cada vez máis. Non hai outro xeito de saír de semellante círculo infernal que non sexa o da ruptura, o da revolta cada día máis implosiva. A situación colonial, pola sua propria fatalidade interna, conduce á revolta -porque a situación colonial non pode ser reformada: é unha argola no pescozo que só pode ser crebada.

O camiño da revolta constitue un proceso de desalienación que, na prática, amostra diferentes facianas na travesía de varias fases consecutivas. Encétase coa renuncia á via da asimilación, sexa por rexeitamento de principio, sexa por abandono despois de tela ensaiado. A partir de aí, a liberación do colonizado débese realizar meiante a reconquista de si mesmo e da sua dignidade. Iso implica unha inversión dos termos na relación colonizado-colonizador a respeito da que operaba no vieiro da asimilación: nésta, o impulso cara o colonizador esixía do colonizado a negación de si mesmo; en troques, a recusa do colonizador será o preludio indispensábel ao acto do colonizado se asumir. Cómprelle abandonar a imaxe acusadora e humillante de si mesmo; cómprelle atacar de frente a opresión, poisque é imposíbel contornala. Despois de ter sido durante tanto tempo recusado polo colonizador, chegou o dia no que é o colonizado quen recusa ao colonizador. E esa inversión na sua relación dialética leva aparellado estoutro corolario: agora, o colonizador é considerado sobre todo como negatividade, mentras que anteriormente érao como positividade.

Porén, nunha primeira fase, a reivindicación do colonizado, esa "reconquista de si mesmo", aínda vai estar estreitamente delimitada e condicionada pola situación colonial e polas esixéncias do colonizador. Noutras verbas, esa reivindicativa afirmación de si mesmo vai radicar inicialmente na afirmación da sua negatividade, ou sexa, do retrato en negativo que dil tracexara o colonizador e que il vai tornar en positivo -e en afirmación da sua identidade diferencial, poisque esas diferéncias constituen a sua propria esencia. É o salto do auto-odio a unha auto-estima mesmo exacerbada e nutrida dos mesmos atributos que enxendraran o auto-odio -tódolos atributos identitarios negativizados polo colonizador, dende a língua aos costumes e tradicións, dende os perfís étnicos aos culturais e mesmo relixiosos no seu caso. En resumo, o colonizado en revolta comeza por se aceitar e desexar como negatividade. Esa negatividade, tornada nun elemento esencial da toma de consciencia de si mesmo e do seu combate, vaina afirmar e glorificar até o absoluto. O colonizado non só aceita as suas enrugas e feridas, senón que mesmo vai proclamar a sua beleza. Trátase pois dunha fase do proceso na que transloce o paradoxo e a ambigüidade da relación colonial en trance de se descompór. A auto-afirmación do colonizado, nacida dunha protesta, segue a definirse por referencia ao colonizador. En plena revolta, o colonizado continua a pensar, sentir e vivir contra -a respeito do colonizador e a colonización.

Ao cabo, na fase final do proceso, o colonizado fará bascular o equilibrio "sempre inestábel" da relación colonial cara o único desenlace que resolve o problema: provocar o fin da colonización. Daquela, a sua posición será a do rexeitamento absoluto: ou sexa, non somente revolta, senón superación da revolta, é dicir, revolución. Mais, para acabarmos esta pelerinaxe, millor será que eu faga mutis polo foro e remate de espricalo o Memmi sen a miña mediación.

A colonización falsea as relacións humanas, destrui ou petrifica as institucións, corrompe aos homes -tanto colonizadores coma colonizados. Para vivir, ao colonizado cómprelle suprimir a colonización. Mais, para se tornar un home, tamén lle compre suprimir o colonizado no que se convirtira. Se o europeu ten que aniquilar en si ao colonizador, o colonizado ten que superar ao colonizado.

A liquidación da colonización non é máis ca un preludio á liberación completa: a reconquista de si mesmo. Para se liberar da colonización compríulle ao colonizado partir da sua propria opresión, das caréncias do seu grupo. Para que a liberación sexa completa, cómprelle se liberar das suas condicións -condicións certamente inevitábeis da sua loita. Nacionalista, porque debía loitar pola emerxéncia e dignidade da sua nación, será preciso que conquiste a liberdade face a esa nación. Certamente comprirálle confirmarse no nacionalismo, mais é indispensábel que sexa libre nesa escolla e que non exista só en función da sua nación. Comprirálle conquistar a liberdade face á relixión do seu grupo, que poderá manter ou rexeitar, mais debe cesar de existir motivado só por ela. O mesmo debe acontecer no referente ao seu pasado, á tradición, aos atributos étnicos -e asi seguido. En resumo, cesar de se definir polas categorías coloniais. E o mesmo debe acontecer co que o caraiteriza negativamente: a famosa e absurda oposición Oriente-Oucidente, por exemplo, esa antítese empedernida polo colonizador, que levantaba asi unha barreira definitiva entre el e o colonizado.

Qué vai ser entón do colonizado?. Se deixa de ser un ente oprimido e con caréncias, externas e internas, deixará de ser un colonizado para tornarse outro. Tendo reconquistado todas as suas dimensións, o ex-colonizado tornaráse un home coma os outros. Con toda a felicidade e infelicidade dos homes, claro é -mais ao cabo será un home libre.

[http://www.altermundo.org/retrato-do-colonizado-retrincos-e-glosas-v/]
Retrato do colonizado magrebí de outrora ou retrato actual dos pailáns de cidade de acó modelo "pacovázquez et allia"?. Vós veredes: "Algúns colonizados conseguiron práticamente desaparecer dentro do grupo colonizador; mais é evidente que un drama colectivo nunca poderá ser resolto con base en solucións individuais".

O COLONIZADO, A HISTORIA E A POLITICA

O colonizado e a historia

A caréncia máis grave que sofre o colonizado consiste no feito de ser excluído da historia e da política. A colonización suprímelle toda posibilidade de interferir tanto na paz canto na guerra, toda decisión que poda contribuir ao destino do mundo e mesmo ao seu proprio, toda responsabilidade histórica e social.

Ás veces acontece que os cidadáns dos países libres, presa do desánimo, afirman non teren peso nos destinos da sua nación, que a sua opinión non conta, que as eleicións están trucadas. Que a imprensa e a radio están en mans dunha minoría, que nen sequer poden lograr que os seus repesentantes eleitos respeiten as razóns que os levaran ao Parlamento. Mais recoñecen seren señores de dereito, titulares do poder potencial: son homes libres, momentáneamente vencidos pola renartería, enganados pola demagoxia. E en ocasións teñen cóleras súpetas, cortan os fíos do monicreque e transtornan os cálculos mesquiños dos políticos. Tudo ben pensado, acaban por se acusar de non se revoltaren máis veces: ao cabo síntense responsábeis da sua liberdade.

Pola contra, o colonizado non se sinte nen responsábel, nen culpábel, nen escéptico: simplesmente está fóra da cuestión. Non é suxeito da história: sofre o seu peso, ás veces máis cruelmente do que os outros, mais só como objecto. Acaba por perder o hábito de calquer participación activa na história, e mesmo deixa de reclamala. Por breve que sexa a colonización, o colonizado perde até a lembranza da sua liberdade: esquece o que custa e xa non ousa pagar o prezo. Mais é evidente que esa caréncia ten a orixe nunha situación determinada e na vontade do colonizador: velaí a cuestión. Non se non trata de ningunha incapacidade conxénita para asumir a historia.

O colonizado e a política

Referíndose ao eido político, o colonizador afirma: "Eles non son capaces de se governaren por si mesmos. Por iso nunca lles permitirei accederen ao governo". De feito, o colonizado non governa. Estritamente afastado do poder, acaba mesmo por lle perder o costume e o desexo. Cómo podería interesarse por aquilo do que se atopa totalmente excluído?. Mais, poderá o colonizador invocar un presente falseado para negar a posibilidade dun futuro diferente?.

Como as orgaizacións colonizadas formulan reivindicacións nacionalistas, adóitase concluir que o colonizado é chovinista. Nada máis falso: os síntomas habituais do chovinismo son raros entre os colonizados. No entanto, o colonizado non goza de ningún dos atributos da nacionalidade: nen da súa, que é dependente, cuestionada, afogada, nen da do colonizador. Non pode aprezar a unha nen reivindicar a outra. Non tendo o seu xusto lugar de cidadanía, non se pode sentir como un verdadeiro cidadán. Como consecuéncia da colonización, o colonizado nunca tivo a esperiéncia da nacionalidade nen da cidadanía, agás dun xeito carencial: sexa cívica ou sexa nacionalmente, o colonizado limítase a ser o que o colonizador non é.

*****

O estado de alienación do colonizado constitue unha situación límite que acaba por resultarlle vivencialmente insoportábel. Percibe as caréncias inerentes á sua condición, mesmo se non chega a ser consciente das suas causas obxectivas: "existe en todo colonizado unha necesidade fundamental de mudanza". A vivencia desa situación enxendra dous tipos de resposta alternativos e contrapostos: a asimilación e a revolta. A primeira é unha resposta alienada que leva aparellado o auto-odio; a segunda presupón a toma de consciéncia dese seu estado de alienación que o conduce á decisión de auto-emanciparse. Vexamos hoxe a primeira delas, se vos parece ben.

"A primeira tentativa do colonizado é mudar de condición mudando de pel", di gráficamente Memmi. "Un modelo tentador que se lle ofrece e impón é precisamente o do colonizador. Iste non padece ningunha das suas caréncias. A primeira ambición do colonizado será imitar ese modelo prestixioso e asemellárselle até desaparecer nel". Mais esa actitude entraña unha insolúbel contradición: por unha banda supón unha admiración e aprezo polo colonizador que implica tácitamente a aprobación da relación colonial, mais pola outra entraña dialéticamente o rexeitamento de si mesmo polo colonizado, cousa que implica o refugo da situación colonial sen a cal a sua condición de colonizado non existiria. "O refugo de si mesmo e o aprezo polo outro son comúns a todo candidato á asimilación. Os dous compoñentes desta tentativa de liberación áchanse estreitamente vencellados: o aprezo polo colonizador implica un complexo de sentimentos que van dende a vergoña ao auto-odio". A consecuencia resulta autodestrutiva: "O colonizado non tenta só adequirir as virtudes do colonizador, senón que teima igualmente en empobrecerse, en arrincarse de si mesmo". De xeito que non resolve o problema: "o avilecemento do colonizado está ínsito nos valores colonizadores. Ao adoptar eses valores, o colonizado aceita implícitamente a sua propria condea. Para se liberar -cando menos iso cré- aceita destruirse".

Ese proceso auto-destrutivo proxéctase alén da esfera individual, nas diversas dimensións sociais e culturais: "Tal como moitas persoas evitan pasear cun parente probe, así o colonizado con anceios de asimilación agocha o pasado, as tradicións e todas as suas raíces tornadas infamantes". E, ao cabo, o esforzo resulta inútel: "na situación colonial, a asimilación revelouse imposíbel. O candidato á asimilación termina, cáseque sempre, por cansar do prezo exorbitante que lle compre pagar e que nunca acaba de liquidar". Por riba, ao auto-desprezo do colonizado que se esforza en imitar ao colonizador para ser aceitado como un dos seus, "o colonizador engade un segundo desprezo: o escárnio"; e mesmo chega a facerlle ver que se esforza en van, que "nunca se poderá identificar con el, nen sequer poderá reproducir correctamente o seu papel" -e que "iso só acaba por lle conferir un atributo suplementar: o ridículo".

Retrato do colonizado magrebí de outrora ou retrato actual dos pailáns de cidade de acó modelo "pacovázquez et allia"?. Vós veredes: "Algúns colonizados conseguiron práticamente desaparecer dentro do grupo colonizador; mais é evidente que un drama colectivo nunca poderá ser resolto con base en solucións individuais". O cerne da custión non está na anécdota, senón na categoría. E velaeiqui: "Para que a asimilación dos colonizados tivese alcance real compriría modificar a totalidade da condición colonial. Ora, a condición colonial só pode ser alterada pola supresión da relación colonial". Ou?

[http://www.altermundo.org/retrato-do-colonizado-retrincos-e-glosas-iv/]

Di Memmi que "a situación colonial fabrica colonialistas do mesmo modo que fabrica colonizados". Permitídeme que hoxe pase da outra banda do espello para vos ofrecer, desta vez, algúns retrincos do retrato do antagonista, ou sexa, do colonizador.

O COLONIZADOR.

Di Memmi que "a situación colonial fabrica colonialistas do mesmo modo que fabrica colonizados". Permitídeme que hoxe pase da outra banda do espello para vos ofrecer, desta vez, algúns retrincos do retrato do antagonista, ou sexa, do colonizador.

O usurpador.

É imposíbel que o colonizador non se decate da ilexitimidade constante da sua situación. Que é, dalgún xeito, unha dupla ilexitimidade. Estranxeiro, instalado no país polo azar da historia, conseguíu non só acadar unha posición, senón mesmo ocupar a do habitante, outorgándose privilexios enormes en detrimento dos autótonos. E isto non en virtude de normas locais, que pola tradición lexitiman en certo modo a desigualdade, senón subvertindo as regras admitidas e sustituíndoas polas suas proprias. Resulta así dobremente inxusto: é un privilexiado e máis un privilexiado non lexítimo, é dicir, un usurpador. Non somente aos ollos do colonizado, senón tamén aos seus proprios. (…) Sabe que mesmo os colonizados máis favorecidos nunca deixarán de ser colonizados, o que siñifica que certos dereitos lles serán eternamente vedados, que certas regalías están reservadas só para el. En resumo: tanto aos seus ollos como aos da sua vítima, sábese un usurpador.

O pequeno colonizador.

Certamente, non todos os europeus das colonias son potentados, non posuen milleiros de hectáreas nen dirixen administracións. Moitos deles mesmo son vítimas dos grandes señores da colonización. Son económicamente esplotados, políticamente utilizados na defensa de intereses que non sempre coinciden cos seus. Mais as relacións sociais cáseque nunca son unívocas. Contrariamente a todo o que se deu en crer, ás palabras e afirmacións interesadas, o pequeno colonizador adoita ser, de facto, solidário cos colonos e afervoado defensor dos privilexios coloniais.

Se o pequeno colonizador defende o sistema colonial con tanto ardor é porque, en maior ou menor medida, benefíciase del. A mistifiación radica no feito de que, para defender os seus limitados intereses, defende outros moito máis importantes, e dos cais á sua vez é vítima. Mais, cego e vítima, tamén el ten neles a sua parte.

O privilexio ten un valor relativo: en máis ou en menos, todo colonizador é un privilexiado, porque o é comparativamente e en detrimento do colonizado. (…) Mesmo non pedindo nada, non tendo necesidade de nada, abóndalle aparecer para que se asocie á sua persoa a opinión favorábel do todos aqueles que contan na colonia. Mesmo tamén de aqueles que non contan, porque disfroita igualmente da opinión favorábel e do respeito do proprio colonizado, que lle concede máis do que ao millor dos seus -que, por exemplo, dálle máis creto á sua palabra cá dos seus. Posue, por procedéncia, unha cualidade independente dos seus méritos persoais, da sua clase obxectiva: é membro do grupo dos colonizadores, cuxos valores reinan e dos cais el participa. (…) O colonizador forma parte dun mundo superior, do cal se limita automáticamente a recoller os privilexios.

*****

Co voso permiso, para a glosa de hoxe, cedereille a palabra a alguén que, no seu intre, non se deixou ofuscar pola deriva patrioteira das esquerdas metropolitáns encol da custión colonial, e soubo meterse na pel do colonizado: Jean-Paul Sartre. Veleiquí algúns dos seus comentos á obra do Memmi.

"O libro estabelece algunhas verdades rotundas. En primeiro lugar, non hai nen bós nen maos colonos: hai colonialistas. Algúns deles refugan a sua realidade obxectiva: arrastados polo aparello colonial, fan tódolos dias na prática aquelo que condean en soños, e cada un dos seus actos contribue a manter a opresión. Non mudarán nada, non servirán a ninguén, e atoparán o conforto moral no desacougo -eis todo. Os outros -os máis- comezan ou acaban por se aceitaren.

"Memmi describiu admirábelmente a secuéncia das fases que os conduce á "auto-absolución". O conservadurismo orixina a seleición dos mediocres. Cómo pode xustificar os seus privilexios esta elite de usurpadores conscientes da sua mediocridade?. Por un só meio: rebaixar ao colonizado para se engrandecer, rexeitarlles a cualidade de homes aos indíxenas, definilos como simples privacións -cousa que non será difícil porque, mesmamente, o sistema prívaos de todo.

"A opresión é ante todo a carraxe do opresor contra do oprimido. Un só límite existe para esa empresa de extermínio: o proprio colonialismo. Eis onde o colono bate coa sua propria contradición: "co colonizado desaparecería a colonización, e inclusive o colonizador". Sen subproletariado non pode haber sobresplotación: cairíase nas formas ordinárias da esplotación capitalista, os salarios e os prezos aliñaríanse cos da metrópole -sería a ruina. O sistema esixe ao mesmo tempo a morte e a multiplicación das suas vítimas, e toda transformación resultaríalle fatal. A pesada máquina mantén entre a vida e a morte -sempre máis perto da morte ca da vida- a aqueles que están constreñidos a movérena. Unha ideoloxía petrificada destínase a considerar a homes como animais que falan.

"Mais a imposíbel deshumanización do oprimido revírase e tórnase alienación do opresor: é el, é el mesmo quen resucita, co seu máis lene aceno, a humanidade que quer destruir. E, como llela nega aos outros, véa en todas partes como forza inimiga. Para fuxir dela, cómprelle mineralizarse, tomar a consisténcia opaca e impermeábel da rocha -en suma: compre que se "deshumanice" á sua vez. Unha despiedada reciprocidade vencella o colonizador ao colonizado, o seu produto e o seu destino.

"Memmi sinalouno con forza. Descubrimos con el que o sistema colonial é unha forma en movemento e que producirá por si mesma a sua autodestrución. As antigas estruturas sociais estaban esfareladas, os indíxenas "atomizados", mais a sociedade colonial non podía integralos sen se destruir: só meiante a oposición a ela poderían os indíxenas recuperaren a sua unidade. Estes excluídos reivindicarán a sua exclusión baixo o nome de persoalidade nacional: foi o colonialismo quen enxendrou o patriotismo dos colonizados."

[http://www.altermundo.org/retrato-do-colonizado-retrincos-e-glosas-iii/]
Coido que o texto deste retrinco é tan elocuente que, en rigor, non precisa glosa ningunha: calquer leitor que coñeza un pouco a nosa realidade histórica e sociolóxica xenuina poderá facer, por si mesmo, as lenes correccións de "diferencias específicas" necesarias para unha transposición axustada ao feitío desa nosa realidade.

A amnésia cultural

Entramentras perdura a colonización, as únicas alternativas posíbeis para o colonizado son a asimilación ou a petrificación. E desque se lle denega a asimilación, só lle resta vivir fóra do tempo. Reprimido pola colonización, acomódase en certo xeito á sua situación. Poisque lle están proibidas a proxeción e a construción dun futuro, limítase ao presente -e mesmo ese presente é amputado, abstrato-.

Compre engadirmos que o colonizado afástase máis cada pouco do seu pasado. O colonizador nunca o coñeceu, e sábese que o vagabundo, de quen se iñoran as orixes, non o ten. E o que aínda é máis grave. Interroguemos ao proprio colonizado: cáles son os seus herois e os seus grandes xefes populares? Cáles os seus sábios? Malamente consegue citarnos alguns nomes, con grande desorde, e a medida que recúa nas xeracións, a sua memória falla. O colonizado semella condeado a perder progresivamente a memória.

A lembranza non é simplesmente un fenómeno do esprito. Do mesmo xeito que a memória do indivíduo é o froito da sua história e da sua sicoloxia, así tamen a memória dun povo repousa encol das suas institucións. Ora, as institucións do colonizado están mortas ou petrificadas. E aquelas que inda teñen algunha aparéncia de vida non lle merecen ningunha confianza, comproba cada dia a sua ineficácia -mesmo chega a se avergoñar delas coma dun monumento chocalleiro e anacrónico-.

Pola contra, toda a eficácia e o dinamismo social semellan monopolizados polas institucións do colonizador. Ten o colonizado necesidade de amparo?. É a elas ás que se dirixe. Cometeu algunha falta? É delas das que recibe a sanción. Invariábelmente é levado perante os maxistrados colonizadores. Se acaso un home que goza de certa reputación viste traxes nativos, amostrará timidez na ollada e discreción nos acenos, como se desexase evitar ser recoñecido, como se estivese baixo a constante vixiáncia do colonizador. Hai festa na vila? Son as festas do colonizador, mesmo as relixiosas, que son celebradas con fachenda, coma o Nadal ou o Carnaval. E son as tropas do colonizador as que desfilan, aquelas mesmas que esmagaran ao colonizado, que o manteñen baixo a opresión -e que volverán esmagalo se necesário for-.

Evidentemente, en virtude do seu formalismo, o colonizado conserva todas as suas festas relixiosas, idénticas a traveso dos séculos. Son mesmamente as únicas festas relixiosas que, en certo senso, están fóra do tempo. Máis esactamente: están na orixe do tempo da história, e non na história. Após teren sido instituidas, máis nada aconteceu na vida dese povo, nada que sexa peculiar á sua existéncia, que mereza ser retido na consciéncia colectiva e festexado. Non existe máis nada alén dun imenso valeiro.

Ao cabo, as escasas pegadas materiais dese pasado esváense amodiño, e os vestíxios no futuro xa non terán o carimbo do grupo colonizado. As poucas estátuas espalladas pola cidade sinalan, cun incríbel desprezo polo colonizado que as vé tódolos días, os grandes feitos da colonización. As construcións adoptan os feitíos preferidos polo colonizador. Até mesmo os nomes das ruas evocan as lonxáns províncias de onde il veu. Pode acontecer que o colonizador lance un estilo neo-oriental e o colonizado imite o estilo europeu. Mais é puro exotismo, que non renacemento -como as vellas armas e as arcas antigas-. O colonizado, por forza, ten que evitar o seu proprio pasado.

*****

Coido que o texto deste retrinco é tan elocuente que, en rigor, non precisa glosa ningunha: calquer leitor que coñeza un pouco a nosa realidade histórica e sociolóxica xenuina poderá facer, por si mesmo, as lenes correccións de "diferencias específicas" necesarias para unha transposición axustada ao feitío desa nosa realidade. E dixen ben "ao feitío", poisque, corrixidas esas diferencias morfolóxicas, emerxe a similitude profunda dos fenómenos que definen a natureza e a patoloxía da condición colonial común a ámbolos dous casos, o analisado e diagnosticado por Memmi e o noso proprio. Ou, senon, reparade nalgúns diles: a disxuntiva dilemática antre asimilación ou petrificación identitaria; a histórica inabilitación -a famosa "doma e castración"- para construirmos en cada intre o noso futuro; a conxelación do tempo e a dinámica histórica proprios ou, noutras verbas, a condea a vivirmos estantíos, "fóra do tempo", ou inda pior, no "tempo do outro", o tempo español; a perda, ou millor dito, a desposesión da memoria de noso, incautada polo colonizador; a "morte ou petrificación" das institucións autótonas, a empezar polas do, até onte mesmo maioritario, mundo rural labrego, hoxe choídas no cárcere de papel dunha codificación fosilizada, mentras se extermina ao seu suxeito, o campesiñado; a "folklorización" institucional da cultura popular autótona, incluído o batallón dos cinco mil gaiteiros fraguiáns e a vestimenta gringo-escocesa dos da deputación ourensán -e asi seguido-. Até o lerio das estatuas, tántas delas, e cáseque tódalas anteriores á "transición"; das placas de bronce conmemorativas, incluídas moitas das post-transición tamén; dos nomes e "advocacións" aínda de tantas ruas en tantas vilas e incluso cidades de postín, mesmo dun hospital coruñés até hai poucos meses; e nomes e "cruces de los caídos" até na Quintana dos mortos compostelán… Abonda, ou?

Mais, con todo, unha moi breve glosa non estará de sobro. Unha presada de escuetas alusións, millor -e en forma de citas-. Primeira. En 1865 escribe Murguía: "O anceio innato en todos os pobos de coñeceren o seu pasado é vivísimo en Galicia, mália que infortunadamente nunca o teña logrado. (…) Unha indiferéncia tánto máis puníbel canto menos desculpábel sobrancea entre nós, e pesia todo, pesia as rudas leicións da esperiéncia, e de que todo canto nos arrodea nos di que non debemos esperar nada dos estraños, seguimos, cunha longanimidade que desespera aos homes activos, a agardar que os estraños nos traian a xustiza, a riqueza, a felicidade. (…) O pasado leva nas suas entrañas o porvir, e nunca isto foi tan verdade coma tratándose de Galicia".

Segunda. Outravolta Murguía, agora en 1888: "O noso país está a perder a toda presa a sua verdadeira fisonomia. A cada pouco, costumes que non son os seus invaden o noso chan e prívano de aquel doce recendo que teñen para nós as verdadeiras cousas da pátria. Xentes alleas aos engados da beleza mirran coa sua frialdade todo canto tocan, e (…) todo o que é propio da antiga caste galega compre ir percuralo xa entre os labregos e os homes do mar. No seo desa natureza (…), no interior das iñoradas moradías onde vive contento quen aínda non renegou da língua dos seus pais, é onde se atopa o verdadeiro fillo de Galicia".

Terceira. E volve ser Murguía, desta vez en 1891: "O mesmo que para todos os sometidos, a rebelión tácita constitue o estado normal de Galicia dende hai séculos. (…) Afeita á soedade á que a condearon, cada vez que os erros alleos a poñen ao borde do abismo, ou firen os seus intereses, esperta nela, con máis forza que nunca, o anceio da propia liberdade. Por instinto, pergúntase se non lle valería millor non carregar con outras culpas máis que as suas propias".

E para rematar, permitídeme que sexa desta volta eu mesmo quen escribe, en 1967: "A "forma" vixente no mundo rural galego caracterízase por unha radical escisión en dous tipos de institucións incomunicadas e adoito inconciliábeis entre si: as entrañadas na comunidade campesiña (…) e agromadas como froito e esixéncia da vida da comunidade de base, e as superpostas como instrumento de penetración e control pola sociedade esterior a ese mundo rural. (…) Algo semellante ao que acontece nunha estrutura colonial, coa que en tantos aspectos ten puntos de contacto a realidade social e económica da Galiza". (…) "Por unha banda, as institucións "importadas" non casan coas estruturas mentais e sociais preexistentes -nen sequer, en casos moi decisivos, se adecúan ao soporte físico da comunidade. Por outra banda, áchanse en conflito declarado coas institucións aboríxens. Deste xeito, as enerxías sociais volatilízanse nunha estéril tensión que mirra crecemento e desenvolvemento".

Esta presada de citas abrangue século e meio de denúncias desalienadoras e combate auto-descolonizador até hoxe mesmo. Mais hoxe, a diferéncia da Tunisia de Albert Memmi, eiquí a opresión colonial inda dura; e os síndromes da doenza están arestora a se recrudecer enmascaradas en novas metamorfoses, se cadra aínda máis sofisticadas, ruíns e perversas.

[http://www.altermundo.org/retrato-do-colonizado-retrincos-e-glosas-ii/]

 Pois hoxe, ano de des-gracia do 2010, a brigada de demolicións e limpeza étnica empoleirada na Xunta de Galicia ven de eliminar o requisito de saber galego para ser profesor/a no ensino medio público e oficial dunha "comunidade autónoma" que no seu Estatuto declara ao galego idioma co-oficial… e "propio de Galicia".

A escola do colonizado

Cómo se transmite a herdanza dun povo? Pola educación que dá aos seus fillos, e pola língua, celeiro maravilloso incesantemente arrequecido por novas experiéncias. As tradicións e adquisicións, os costumes e as conquistas, os feitos e os actos das xeracións precedentes, son así legados e inscritos na história.

Ora, a grande maioría dos cativos colonizados vive na rua. E o que tiver a sorte de ser recibido nunha escola, non se salvará na sua nacionalidade: a memória que se lle ofrece non é a do seu povo. A história que se lle ensina non é a sua. El chegará a saber quen foi Colbert ou Cronwell, mais non quen foi Khaznadar(1); quen foi Jeanne d"Arc, mais non quen foi Khaena(2). Terá a sensación de que todo aconteceu en calquer lugar, agás no seu país. O seu país e máis il mesmo son irreais, ou só existen en referéncia a un outro calquera; en referéncia ao que il non é: ao cristianismo, que non é a sua relixión; ao Oucidente, que se pecha diante dil nunha liña tanto máis lonxíncua canto que é imaxinária. Os libros fálanlle dun universo que en nada relembra o seu: o rapaz chámase Quim e a rapariga Maria; nos seráns de inverno, Quim e Maria voltan prá casa por camiños cubertos de neve e detéñense a mercar castañas. Os mestres non son o representante do pai, non son o sustituto prestixioso e salvador como tódolos mestres do mundo: son intrusos. A transmisión non se realiza, nen do neno en relación ao mestre, nen -moitas veces, compre afirmalo- do mestre en relación ao neno: tudo isto, o neno sínteo perfeitamente. Un antigo compañeiro de escola confesoume que a literatura, a arte e a filosofía ficáranlle como seren cousas completamente estrañas, como pertenceren a un mundo que non era o seu: o mundo da escola. Compríralle unha longa estadía en Paris antes de poder entrar verdadeiramente nesas matérias.

Mais, mesmo cando a transferéncia se consegue realizar, ainda daquela comporta certos riscos: o mestre e a escola representan un universo demasiado diferente do universo familiar. En calquera dos casos, lonxe de preparar ao adolescente de xeito que il fique totalmente entregue nas suas proprias mans, a escola enxendra, no seu íntimo, unha dualidade definitiva.

A mantenta transcribin na sua literalidade este retrinco do libro de Memmi. Quero dicir que mantiven as específicas referéncias exemplificadoras dos seus asertos que, no noso contexto proprio, seguramente vos resultarán exóticas, e mesmo algunhas poden ser extemporáneas. Inda que sería moi doado, e ben podería tomarme esa licéncia para un simples artigo de xornal, non quixen sustituilas por outras máis acaídas e identificábeis na nosa realidade peculiar e no noso proprio universo vivencial. Preferín manter as que identifican o concreto contexto sociocultural vivido e retratado polo autor, tan aparentemente distante do noso: un país mediterráneo nordeafricán cando era colonia, stricto sensu, do Estado francés, no canto dunha fisterra atlántica subrepticiamente convirtida en "colonia interna" do Estado español -e máis, arestora, tamén da UE. Noutras verbas, preferin manter incólume, neste retrato da "escola do colonizado", a ostensíbel presencia dos dous elementos que integran toda definición, a saber, o xénero próximo e a diferencia específica. O xénero próximo éo o feito ou situación colonial -ou o "sistema", como prefire dicir Sartre. É o que temos en común padecermos Memmi e nós. A diferencia específica é, neste caso, dupla. Por unha banda, a que existe antre ser unha colonia externa ao estado metropolitán, cun estatus colonial esplícito, ou ser unha colonia interna ao proprio estado -ou supraestado- colonizador, e disfrazada cun estatus de "provincia" -con ou sen "autonomia" administrativa, que pouco máis ten. Por outra banda, a diferencia existente antre unha cultura arabo-bereber mediterrán e outra europea atlántica. Esta segunda diferéncia é ostensibel, e tododiós a percibe. En troques, a primeira resulta enganosa: o "disfraz" oculta a natureza da colonia "interna", de xeito que o proprio colonizado coida ser un membro normal da metrópole. Acontece coma no racismo, cando a sua vítima ten a mesma cór de pel ou carece de rasgos étnicos diferenciais manifestos. Eu adoito dicir que os galegos somos coma os negros nordeamericanos, coa desventaxa, para a nosa desalienación, de que cando o negro se observa nun espello decátase de que o é -e nós, naturalmente, non.

De xeito que eu convídovos a ler o retrinco de Memmi na sua literalidade e facéredes, logo, as oportunas sustitucións nas referéncias concretas que atinxen ás diferencias específicas antre o caso tunesino e o galego -e máis aqueloutras que reflicten distintas fases temporais ou momentos históricos. É moi simples: sustituide Colbert por Olivares, Xoana de Arco por Isabel a Católica, Khaznadar por Lanzós, e Khaena por Maria Castaña. Veredes como é cuspidiño o que lle acontecía á miña xeración na escola. E tamén á dos meus fillos. Mais hoxe mesmo: esprícaselles quen foi Lanzós na segunda rebelión Irmandiña?. A min non. Aos meus fillos tampouco. Espricábasenos o dos Comuneros de Castilla do s.XVI, e até a revolta dos mouriscos das Alpujarras e mesmo as Germanías. Pero as duas guerras Irmandiñas do s.XV, esa alianza de clases fronte aos magnates feudais, esas duas revolucións galegas tardo-medievais que se adiantaron nun século ás xermánicas do tempo da reforma, ésas non existían na história de España que nos ensinaban. E o máis pavero é que, involuntariamente, acertaban: iso non era história de España, senon história da Galiza: e cómo ían ensinarlles aos colonizados a história do seu povo?. Andaría errado o Memmi. Mais, cántos e cáles "profes" a ensinan hoxe?. E logo Maria Castaña. Eu ouvira xa de neno o requilorio español aquíl de "eso es más viejo que maricastaña", e imaxinaba eu ser unha vella meiga ou máis ben bruxa de cando os reis godos, que nos facían recitar como as "virgo" da letanía do rosario. Aprendérame logo don Xesús Pereira que Maria Castaña fora unha heroína das revoltas populares do s.XIV contra o bispo de Lugo, e anos máis tarde miraríaa nos debuxos de Seoane nos que descubriría outra María lexendaria, a Balteira. Estou a enredarme, mais, apréndenllelo aos nenos de arestora? Ou confúndenas con Juana la Loca, por caso?.

Leo no retrinco que "a maioría dos cativos colonizados vive na rua". E véxome a min mesmo cando neno. Non, eu non fun probe, nen neno labrego. Pero na Compostela da miña infancia xogabamos ás bolas na Rúa do Vilar, os buracos nas xunturas do vello enlousado eran os "guás", e ao frontón con pelotas de estambre nas paredes encaladas do grande vestíbulo das monxas do "Servicio Doméstico" na Rúa Nova, e algúns dos nosos compañeiros de xogos eran nenos dos arrabaldos que andaban pés nus mesmo no inverno, e cáseque ningún diles ía á escola, xa tiñan que traballar ou andar a faceren recados, como tampouco ían o Carmelo e o Roberto, os raparigos de San Paio do Monte meus amigos, cos que eu ía alindar as vacas na aba do monte Pedroso. E era Compostela, non a Terra Chá e moito menos o Courel de Novoneira. E foi antonte, son vivencias miñas, que seica xa vou vello pero inda estou eiquí, non son unha pantasma do século dazanove. No dazanove era algo pior. Ou era o mesmo conto?: "…e n"habendo deprendido en máis escola que a dos nosos probes aldeáns…". É, ben sabedes, Rosalía quen iso escribe verbo dela mesma no prólogo de "Cantares gallegos", no 1863. E é Viqueira, Xoan Vicente Viqueira, o grande pedagogo das Irmandades formado no krausismo, quen escribe estoutro no 1917: "¿Non é absurdo que hoxe nas escolas ruraes e nas máis das vilas falen os mestres aos discípulos en castelán…?. Isto é o mesmo que insinar na Castela en portugués ou en catalán. A máis sinxela pedagoxía dinos que o mestre ha de chegar cas suas palabras ao fondo da ialma do neno. ¿E cómo poderán chegar con verbas extranxeiras e incomprendidas?".

Pois hoxe, ano de des-gracia do 2010, a brigada de demolicións e limpeza étnica empoleirada na Xunta de Galicia ven de eliminar o requisito de saber galego para ser profesor/a no ensino medio público e oficial dunha "comunidade autónoma" que no seu Estatuto declara ao galego idioma co-oficial… e "propio de Galicia". Daquela, quen ousará dicir que son exóticas ou extemporáneas as referencias tunesinas do Memmi no seu retrato da "escola do colonizado"… galego?. Xa sei: si, os bífidos glotófagos da Rediez. E o ágrafo brigadier do ocaso do ensino de oucidente, tamén. "Porca miseria"! -en italián, pesia a aparéncia…

[http://www.altermundo.org/retrato-do-colonizado-retrincos-e-glosas-i/]

O texto que veño de transcribir para vós non é dun sociolingüista nacionalista galego radical do século pasado. Ben podería ser, mais non. É un retrinco tirado do Retrato do colonizado, do tunesino Albert Memmi: un clásico na escorrentía do pensamento desalienador que tánto contribuíu á gomariza de procesos africanos de auto-descolonización e liberación nacional dende meiados do s. XX.

O bilingüismo colonial

O colonizado só se salva do analfabetismo para cair no dualismo lingüístico. Mais poida que nen sequer teña esa sorte. A maioría dos colonizados nunca terá a oportunidade de sofrer os tormentos do bilingüismo colonial. Só poderá dispor da sua língua maternia, é dicir, dunha língua que non é escrita nen lida, que unicamente permite veiculizar a incerta e empobrecida cultura oral.

É certo que existen pequenos grupos de letrados que teiman en cultivar a língua do seu povo, en perpetuárena nos seus eruditos e sobardados esplendores. Mais esas formas sotís hai xa ben tempo que perderan os vencellos coa vida cotián, tornáranse incomprensíbeis para o home da rúa. O colonizado considéraas como reliquias, e considera a eses homes venerábeis coma sonámbulos que viven un soño antigo.

Se cando menos a língua propria permitise unha influéncia actual na vida da sociedade, se transitase polas oficinas da administración ou ordease o trafego postal! Mais nen sequer iso. Toda a burocrácia, toda a maxistratura, só comprenden e empregan a língua do colonizador. E o mesmo acontece cos marcos kilométricos, as sinalizacións, as placas das rúas e os recibos. Munido coa sua soa língua, o colonizado é un estranxeiro no seu proprio país.

No contexto colonial, o bilingüismo é necesário: é condición de toda a comunicación, de toda a cultura e de todo o progreso. Mais o colonizado bilingüe só se salva do isolamento para sofrer unha catástrofe cultural, que endexamáis poderá superar totalmente.

A non coincidéncia entre a língua vernácula e a língua cultural non é específica do colonizado. Mais o bilingüismo colonial non pode ser identificado con calquer outro dualismo lingüístico. A posesión de duas línguas non é só a posesión de dous utensilios: tamén é a participación en dous reinos síquicos e culturais. Ora, no noso caso, os dous universos simbolizados, correlativos ás duas línguas, están en conflito: son os universos do colonizador e do colonizado.

Por outra banda, a língua vernácula do colonizado, aquela que é alimentada polas suas sensacións, paixóns e soños, aquela na cal se liberan a tenrura e o abraio -enfin, aquela que recibe a meirande cárrega afectiva- ésa é mesmamente a menos valorizada. Non ten dignidade nen no país nen nas relacións entre os povos. Se o colonizado desexa unha profisión, acadar un posto, existir na cidade ou no mundo, primeiro de todo cómprelle someterse á língua dos seus señores, os colonizadores. No conflito lingüístico no que vive o colonizado, a sua língua propria é humillada e esmagada. E ese desprezo, obxectivamente fundado, il mesmo acaba por asumilo. Pola sua propria iniciativa, il afasta esa língua enferma, agóchallela aos estraños, e fai por aparentar sentirse a vontade só na língua do colonizador.

En resumo, o bilingüismo colonial non é nen unha dislexia, onde coexisten un idioma popular e unha língua de purista -ámbolos dous pertencentes a un idéntico universo afectivo- nen unha simples riqueza políglota, que se beneficia de teclas suplementares mais relativamente neutras: é un drama lingüístico.

*****

O texto que veño de transcribir para vós non é dun sociolingüista nacionalista galego radical do século pasado. Ben podería ser, mais non. É un retrinco tirado do Retrato do colonizado, do tunesino Albert Memmi: un clásico na escorrentía do pensamento desalienador que tánto contribuíu á gomariza de procesos africanos de auto-descolonización e liberación nacional dende meiados do s. XX. Os primeiros fragmentos do Retrato xa viran a luz en Les Temps Modernes, a famosa e extraordinária revista animada por figuras como Sartre e Merleau-Ponty, nos anos cincuenta, xusto en vésperas da guerra de Alxéria. O proprio Jean-Paul Sartre prologaría máis logo a edición francesa desa obra, na que Memmi realiza un fascinante xogo de espellos ao incluir nela o Retrato do colonizador e perfilar así os dous polos da relación antagónica constitutiva do fenómeno colonial, do "mecanismo cáseque fatal" que tende a reproducilo e perpetualo: "a situación colonial fabrica colonialistas do mesmo xeito que fabrica colonizados".

Cando, vai para cincuenta anos, eu descubrin o libro de Memmi, mirei nil, deformado só coma nun espello cóncavo valleinclanián, o "retrato" de nós mesmos, do "colonizado" na Galiza da miña infáncia e adolescéncia, for indíxena inocente ou cipaio colaboracionista -e tamén do "colonizador", for forasteiro ou "pied-noir". Extrapolación improcedente? Pois léde o que relata o proprio Memmi na edición francesa do 1966: "Despois dos colonizados esplícitos, os alxeriáns, os marroquinos, ou os negros de África, o libro comezou a ser recoñecido, reivindicado e utilizado por outros homes dominados dunha ou doutra maneira, como certos americanos do sul, os xaponeses ou os negros americanos. Os últimos en data foran os canadianos franceses, que me deran a honra de coidaren achar no meu libro numerosos esquemas da sua propria alienación".

A diagnose do conflito lingüístico contida no "retrinco" eiquí transcrito valería para caracterizar os nosos proprios síndromes. Para un leitor mozo de hoxe, que só teña vivéncias da Galiza actual, poida que algúns dos fenómenos aludidos nese texto lle resulten distantes e alleos á sua experiéncia social, ausentes na sua propria perceición da nosa realidade colectiva. Non así, en troques, para os que teñan memoria do vivido até o remate do franquismo. Menos aínda para a andaina colectiva do noso povo na história contemporánea, dende o tempo dos "Precursores" até a IIª República, dende a emigración "prá Habana" até a redención dos foros. Ou acaso os que "teimaban en cultivar a língua do seu povo" non eran vistos "como sonámbulos que viven un soño antigo". Ou acaso o idioma non fora reducido á soa condición de fala, e o povo analfabeto confinado na soa "cultura oral". Ou acaso non segue a ser aínda hoxe maioritariamente analfabeto no seu idioma proprio. Ou acaso cando Memmi di que "o colonizado é un estranxeiro no seu proprio país" non vos resoa literalmente o eco da rosalián "estranxeira na sua patria" e vos evoca conceitualmente que "a miña terra n"é miña, que hastra lle dan de prestado a beira por que camiña ó que naceu desdichado".

Pero inda máis: acaso esa historia é só pasado, acaso o conflito está resolto, acaso non remanece no presente? Acaso "a lingua propria" non "é humillada e esmagada" inda hoxe? Acaso o "conflito lingüístico no que vive o colonizado" galego non "acaba por asumilo il mesmo", non "fai por aparentar sentirse a vontade só na lingua do colonizador"? Cando dende as proprias institucións estatuídas para o "autogoverno" se desencadea unha feroz ofensiva contra a língua propria e os seus falantes, qué outra definición desa peste pode ser máis acaída cá de "biligüismo colonial"? Pergúntome eu.

[http://www.altermundo.org/exhortacion-a-desobediencia/]
Exhortación á desobediencia
ESCRITO POR XOSÉ MANUEL BEIRAS
XOVES, 04 OUTUBRO 2012 20:54
Quero ser moi sinceiro. Quero falarvos co corazón aberto sen perder o control dos sentimentos polo meu compoñente racional: Son un home emotivo e até apaixoado, que se exalta, mais ao mesmo tempo son un ser que cré na razón, e que nunca deixou de exercer a razón na medida das súas posiblidades. E quero dirixirme a vós dende a solaina da miña xeración: a xeración que retomou o testigo directamente dos supervivintes da Xeración Nós e do Partido Galeguista, e mesmo das Irmandades da Fala, e máis a traveso da conexión cos que empezaron a montar os dispositivos da loita cultural posíbel baixo o franquismo arredor da Editorial Galaxia nos anos 50.

[PODES BAIXAR O PDF DO CADERNO ALTERMUNDO CON ESTE TEXTO]


Exhortación á desobedienciaEsa xeración, en rigor, o que ten para min como definicións primordiais é que é unha xeración de xentes que nos moviamos por valores, e nunca por intereses; e que tiñamos a ética como fundamento da política –e primordialmente a ética da fraternidade, a ética da irmandade, da irmandade no sentido da noción histórica das irmandades dos Irmandiños, e polo tanto da auténtica revolución baixo-medieval das camadas de servos e da burguesía das cidades e da fidalguía baixa fronte ao poder despótico e oligárquico do Estado, da Coroa de Castela, e da nobreza "alburgueira e bárbara". Ise é o sentido que ten para nós a noción de irmandade, e xa que logo a de fraternidade, equivalente á de irmandade, non no sentido patriarcal, senón no que lle conferíu a esquerda do bloque revolucionário francés do 1789: a fraternidade como principio de democracia horizontal, como principio necesario para integrar no proceso revolucionario de emancipación ao 'cuarto estado', aos 'sans culottes', aos que non tiñan bens de seu nin medios proprios para viviren. Ise é o sentido que ten nas Irmandades da Fala –ao cabo, fala dos oprimidos e desposuídos– e o sentido co que está inserido no ideario do nacionalismo galego, dende os Precursores ao Partido Galeguista.

Por iso eu sempre me lembro das cartas cruzadas entre os galeguistas, tanto os que estaban no exilio ou de alén-mar coma os de acó. Tratabanse de 'irmáns', e non no sentido patriarcal, insisto, senón no antitético da "lei de familia": no sentido da "lei civil", no da fraternidade –na que nós seguimos a insistir porque é a única base posíbel da formulación ética dun movemento que ten que ser un movemento da nación no seu conxunto, ou sexa, do común cidadán no seu conxunto.

Porque non hai movemento de emancipación nacional dun povo espoliado, dun povo asoballado, dun povo colonizado, que poida prosperar se non é un movemento de fraternidade onde esteñan por diante os eixos vertebradores dun proxecto común de emancipación nacional e social. Non pode habelo. Se falamos dos bós e xenerosos… Algúns –moitos e moitas– pensamos o que dicimos cando cantamos o Hino nacional galego. Algúns, moitos e moitas, seguimos a descodificar conscientemente o que siñifican as verbas de Pondal cando fala dos "bós e xenerosos", e cando pola contra define aos "imbéciles e escuros, e férridos e duros". E sabemos perfeitamente que, daquela, "bós e xenerosos", iso siñifica "fraternidade". "Hai sitio para todos", dixera Castelao: cómpre que este país reorganice a sua capacidade de ser quen mediante un amplo encontro fraternal de tódolos cidadáns de boa fé, de tódolos descolonizados para descolonizaren aos demáis. É a única maneira de artellar un proxecto alternativo do común fronte a un poder oligárquico e despótico –que é a metarmofose actual do fascismo. Estamos a padecer a metamorfose actual do 'Atila en Galiza', e levamos camiño dunha 'Galiza mártir', aínda que sexa ou pareza incruenta: hai moitas maneiras de ser mártir, e moitas maneiras de esborrallar un país. Están a facelo, dándolle a volta polo forro ao sentido que tiñan as precarias institucións de autogoverno. Están empoleirados en San Caetano, convirtidos en brigada de demolicións, limpeza étnica, ecocidio e socialicidio. Os que inclusive cando ocupan unha institución chamada Valedor do Povo, transfórmanse en mutantes que convirten ao 'valedor' en 'agresor' do povo, da sua cultura e do seu idioma. Estamos perante a subversión total das institucións criadas na democracia. E fronte a isto, ou ben facemos profisión da ética da solidariedade, da fraternidade, da igualdade, ou sexa, ou ben facemos profisión e prática dos principios republicanos dunha sociedade, en clave da nosa nación e do noso povo, ou seremos falsos e mintiráns, e non seremos 'bós' nin 'xenerosos' –e estaremos mal que ben treizoando aos nosos ancestros, treizoando a loita dos Bóvedas e os Castelaos que invocamos, dos Faraldos, das Rosalías e de todos e tódalas demáis. Tamén a da moitedume de homes e mulleres comúns represaliados e esquencidos, mesmo de mulleres que estiveron no maquis cos seus homes –como por caso as recollidas no último libro de Aurora Marco, as mulleres silenciadas, das que nunca se fala, mais que foron un factor fundamental para a resistencia fronte o fascismo no monte durante os anos 40 e 50.

Eu non estou a botarvos un mitin, non: estou a falarvos coa voz dunha xeración. Dunha xeración nun senso moi amplo: non estritamente só dos que fomos nados entre 1930 e 1940, a xeración na que estamos inserid@s quen decidimos abordar a prática polìtica emancipadora organizada nun Consello da Mocedade que fendeu imediatamente, pero que moi logo daría lugar ao nacemento do PSG e da UPG. Non só a xeración nada nese estrito período, dígovos, senón unha xeración máis ampla, que abrangue dende os anos vintetantos hastra meiados dos corenta. É a xeración que en definitiva consegue acadar masa crítica á altura da data que en toda Europa ten unha cór bermella, que é o 68, o do 'maio francés', mais tamén na América o 68 dos asasinatos do Ché e de Luther King e dos movementos de protesta contra a guerra do Vietnam e da eclosión das loitas polos dereitos civís e contra o racismo e o colonialismo imperial. Como agora os movementos cívicos de protesta e denuncia contra a tiranía dos banqueiros, da plutocracia que controla e manipula os malchamados 'mercados' financeiros. E non esquenzamos que, antes do maio francés do 68, en febreiro-marzo, estralara a rebelión do 68 na Universidade de Santiago de Compostela –moitos de nós estabamos alí. Esa xeración que fixo masa crítica e que soubo lanzar todo un proxecto común xa daquela, de orgaización das forzas cívicas fronte ao fascismo para irmos cara unha creba democrática, iso que foi roubado dende arriba por un contubernio de organizacións internacionais erixido en directorio na sombra e presidido polo Departamento de Estado dos EEUU, aló polos anos setenta.

A nosa xeración, insisto, movíase por valores e non por intereses, tiña a ética como fundamento da política, e máis o respeito e a veneración aos nosos ancestros e devanceiros, dende os Precursores á Xeración Nós e o PG. Praticabamos aquilo que na arte está tan absolutamente demostrado: que non hai vangarda sen tradición –as vangardas xurden nas artes cando hai detrás unha tradición, hai unha relación dialética entre a vangarda e a tradición. E a vangarda que foi a nosa xeración na loita cultural e cívica, con novas formas de facer loita cultural –como ten relatado Manolo Caamaño– e na loita social coa xestación e a criación de organizacións proprias nos movementos sindicais –o SOG como xérmolo do que logo ían ser a ING, INTG e así seguido, e as Comisións Labregas despois convirtidas no actual SLG– ou mesmo de organizacións precursoras e pioneiras na defensa ecolóxica do noso país, como ADEGA, en 1976 nada menos. Esa xeración, fundamentalmente, foi vangarda. Pero foino porque soubo perfeitamente coñecer, estudar e recoñecérese nunha tradición existente dende a Revolución galega de 1846 –máis: dende os proprios Ilustrados galegos do XVIII– deica a bestial irrupción de Atila na Galiza do 1936. E porque sempre pelexamos por unha nación de iguais, unha nación de cidadáns –e xa que logo polos principios e valores republicanos.

Mais, acaso é ésta, hoxe, unha xeración derrotada? Confésovos que, nos momentos de máis negro pesimismo, nos últimos tempos, eu, con frecuencia, teño dito, teño confesado aos meus íntimos, á xente nova coa que traballo no Encontro –e non só xente nova, compañeiras e compañeiros de diferentes fornadas, e mesmo aos meus proprios fillos– que eu coido que son membro dunha xeración derrotada. Porque era, ou semellaba ser, a xeración chamada a dirixir, a liderar, a protagonizar lexítimamente o post-franquismo, nun proceso constituinte de construción 'ex-novo' dunha fórmula democrática de Estado plurinacional baseado no exercizo combinado da soberanía popular polos cidadáns e de cadansúa soberanía nacional polos povos que decidísemos artellalo. Mais ao cabo fomos unha xeración suplantada por outra xente que non tiña detrás esa traxectoria de combate antifascista a prol dos dereitos e liberdades democráticas dos cidadáns e dos povos. Abofé que non foi iste un fenómeno acontecido só na Galiza. Deuse no conxunto do Estado español, con variantes e en medidas diversas. Deuse asimesmo noutras transicións. Estámolo a ver, inclusive en tansicións como a que se deu na reunificación alemana, cando ún descobre que a tan neoliberal 'kaiserina' Merkel, non só fora xefa das mocidades do partido do poder na DDR, senón que funcionaba como confidente da famosa Stasi, a policía política de aquil rexime, e que 'cambiara a chaqueta' nun tris-tras –como eiqui Fraga: non hai 'fragas' só na Galiza.

Mais, é realmente a nosa unha xeración derrotada? Pois non; pois non. Non somos unha xeración derrotada –só que nos tocou vivirmos arestora, con todas e todos vós, o final dun ciclo histórico. Estamos a presenciar e vivir o final dun ciclo histórico. Ao nivel mundial, do sistema-mundo, o final dun ciclo sistémico, dun ciclo de hexemonía, unha 'crise de hexemonía' –que deriva nun período de 'caos sistémico'. Está ben á vista, é evidente. Un ciclo tamén en Europa, o calexón de sal-se-podes no que está metido o proxecto institucional da UE, dunha UE deturpada e convirtida unicamente nunha unión monetaria que agora fai auga por ámbolos dous costados, que está abocada ao fracaso, xa fracasou. Unha UE onde instancias que non teñen aval democrático ningún son as que dictan consignas aos inquilinos das institucións políticas dos estados, organismos que son testaferros dos poderes plutocráticos que deciden se un presidente de governo, grego por caso, eleito mal que ben por sufraxio popular, pode ou non convocar a un referendum aos cidadáns. Unha UE onde eses mesmos xerarcas da chamada 'troika' –BCE, FMI e Comisión da UE– poden remudar un governo e pórenlle á cabeza aos axentes dos Goldman Sachs de turno que foron outrora os causantes da traxedia que arestora está a padecer o común cidadán, sexa grego, portugués, irlandés, italián, galego ou euskaldún. Estamos a vivir o final do ciclo aberto despois da II Guerra Mundial no 45, e dunha UE 'caput', que ou ben conseguimos entre todos re-construir peza a peza e paso a paso, dende as bases da Europa dos povos, da Europa dos cidadáns e da Europa social, ou evidentemente non fará máis ca derivar nun neo-totalitarismo de facto cada pouco menos camuflado. E estamos, a nivel estatal español, no estertor final do rexime nado da 'modélica' Transición –modelo de fraude política, quer dicir– que naturalmente está a acabar, de modo análogo a como estaba acabando a Iª Restauración borbónica a finais dos anos 20, de xeito análogo –análogo, digo, non igual, porque a Historia non se repite– está a rematar esta IIª Restauración no segundo decenio do s.XXI. Un rexime que apodrece, está a apodrecer 'ao vintimperio', como o cadavre de Polinice na traxedia de Antígona na recriación de Anouhil que traduciramos ao galego Franco Grande e máis eu, vai alá xa meio século.

E polo tanto tamén, o remate dun ciclo histórico en Galiza: o remate da Autonomía. Cando a Autonomía se transforma no seu contrario. Cando se convirten as institucións autonómicas nunha a xeito de Deputación Supra-provincial: non deixa de ser un sarcasmo que, cando o nacionalismo galego levaba todo o século XX a reclamar inútelmente a supresión das Deputacións provinciais, agora sexan os seus inimigos e recalcitrantes boicoteadores desa medida os que digan que convirá suprimilas -e non precisamente polas mesmas razóns e obxectivos, claro é.

Daquela, nese ciclo histórico o que estamos a vivir é o remate dunha época. Pero simultáneamente estamos a percibir como comezan a enxendrarse as bases dunha época nova. A subversión reaccionaria das institucións políticas, a metamorfose do fascismo –metástase, no caso español, poisque de aí nunca fora erradicado–, a especie de IVº Reich que se está a impoñer, o poder obscenamene ubicado fóra das institucións políticas e exento de calquer caste de control democrático, os monecos de ventrílocuo en que son convirtidos os representantes eleitos dos cidadáns, que deixan de os representaren xa dende antes de que os voten e están simplesmente ao servizo dos poderes que lles marcan as pautas anti-democráticas de actuación, a contumaz prática de governar contra os cidadáns, a impunidade dos crimes do poder, e enfin, o que digo, unha 'soberanía de cartón', un Estado en proceso de liquidación a prezos de saldo: velaí o panorama que dexergamos na nosa contorna. E sen embargo, nen nós como xeración, nen vós como cidadáns, nen este povo, nen os povos do mundo, estamos derrotados. Simplesmente compre recuperarmos o protagonismo como povos e como cidadáns.

É a hora da cidadanía exercente como tal. É a hora da soberanía popular no sentido prístino da palabra. É a hora da reconquista dos dereitos e as liberdades cívicas e políticas efectivas. É a hora dunha nova creba democrática con este rexime putrefacto e cun sistema aberrante e homicida, que leva camiño de acabar coa biosfera e, pola mesma, coa existencia do proprio planeta. É a hora da rebelión cívica como motor da emancipación dos indivíduos, as clases e os povos esmagados. É a hora da asunción dos principios e a prática dos valores republicáns. É a hora da lealdade ao común cidadán e non da obediencia ás organizacións, mesmo ás organizacións das que formamos parte, se resultar imposíbel ser leal aos cidadáns séndomos obedientes ás directrices das organizacións.

Iste é o momento no que estamos, e só quero, eu, ser nisto o espello de todas e todos vós. Só quero exortarvos á desobediéncia, a exercéredes a dignidade e a praticáredes a indignación. A séredes a consciencia activa e combativa desta nación de Breogán, dado que nos corresponde agora aos cidadáns do común asumirmos a responsabilidade que tiñamos delegada nos nosos representantes eleitos. E nesa loita estarei convosco, man con man, no proxecto común de toda a cidadanía galega, agás as oligarquías e os pontos de apoio dos poderes que nos espolían, nos alienan e nos queren borrar do mapa e da Historia.

Con estes principios, con ese proxecto, nese combate estarei convosco mentras teña azos. Mentras siga a alentar. Porque unha vez, hai ben tempo, escribira, neses caderniños de notas que na adolescencia e na primeira mocedade levaba decote conmigo, e logo deixei, e ao cabo desapareceran –moitas veces escribía niles cousas proprias de vellos, e non dun mozo como eu era- escribira eu xa daquela algo que dicía: "eu loito sen espranza, e mesmo por iso é ben certo que non desertarei endexamáis". Grazas.•

[http://www.altermundo.org/o-espolio-da-galiza/]

Hai nada menos ca tres decenios -no vindeiro mes de xullo fará esactamente trinta anos- escribira eu un artigo que daquela titulara "A espoliación de Galiza" e dedicara ao meu entrañábel amigo Luis Mariño cun enigmático envío que dicía: "a conta dunha débeda".

A débeda consistía no compromiso que pouco antes contraera con il de escribir un libro rotulado precisamente con aquil mesmo título. Mais, xusto a seguida, encerelleime nunha actividade política a cada pouco máis frenética e absorvente, e o proxecto da obra comprometida foi sucesivamente adiado: o bó do Luis finaría anos máis tarde sen que a miña débeda fose saldada. Nen tampouco despois. Porén, a idea matriz ficara enunciada xa daquela nesta rotunda aseveración: "a historia de Galiza, dende o amencer da Idade Moderna, é a dunha sociedade na que se frustrou o desenrolo burgués autóctono; e a realidade contemporánea de Galiza é a dunha economía periférica que padece, á maneira dunha colonia interior, a dinámica do desenrolo desigual do capitalismo no ámbito do Estado español. A dinámica, en suma, no pasado e máis tamén no presente, da espoliación. Espoliación e vaciado do seu contido demográfico e máis da sua substancia económica".

Non volvera reler aquil meu vello artigo dende hai ben tempo, nen sequer cando Fernán-Vello reeditou o volume de ensaios no que fora incluído, e até acabei por esquencelo. Mais o tema non deixara de remoer intermitentemente no meu caletre ao longo destes anos todos. Hai poucos días, nunha madrugada insomne, retornou outravolta ao meu maxín, desta vez ostensíbelmente reformulado nunha transposición a clave política. Collín un anaco de papel xa impreso por unha cara e, sobre a outra, tracexei un deseño esquemático de enxoitos enunciados, a xeito de guión sumario da esculca diagnóstica que seguramente nunca levarei a cabo, abofé. Hoxe si que relin o meu artigo de hai tres decenios, e sorrin por dentro ao percibir o contraste do seu contido co esquema de apontamentos esbozado estoutra noite: como se o meu caletre, cismando subconscientemente arredor do asunto durante o tempo transcorrido, tivese chegado pola sua conta a unha fórmula simplificada como solución conclusiva do problema, e me botase en cara non ter sido quen de acadala eu. Velaeiquí.

Como premisa subxacente, ou sexa non esplicitada no meu esquema -aínda que a esplicite agora por obvias razóns de comprensión do enfoque adoptado- parto da tese de que os problemas cardinais que plantexa a patoloxía económica, social e cultural da Galiza son, en canto tais, de índole política. Quero dicir que as doenzas que padece a nosa realidade económica non resultan problemáticas en si mesmas, poisque están correctamente diagnosticadas e pronosticadas -e outro tanto acontece coas sociais e as culturais. A sua problematicidade sitúase no nível da política: o problema está na adopción das decisións políticas indispensábeis para pórmos en prática as terapias acaídas para a curación desas doenzas. Dito doutro xeito: o problema estriba en criarmos as condicións políticas necesarias para erradicar os tangaraños que tollen o corpo e o esprito da nosa sociedade nos tres níveis da sua estrutura: base real, instancia ideolóxico-cultural e aparello xurídico-político.

Establecida esa premisa, eu enuncio os que considero seren hoxendía os problemas políticos cardinais do noso país -que, en simplificación se cadra abusiva, estimo teren unha matriz común no fenómeno xenérico do espólio, do cal constitúen manifestacións específicas. Eses problemas cardinais son os seis seguintes:

o espólio enerxético
o espólio financeiro
o exterminio do campesiñado
a expatriación forzosa das xeracións mozas
o etnocidio
o ecocidio
Se os considero cardinais, iso quer dicir que os demáis problemas son consecuencia deses seis, ou teñen niles as suas raiceiras. Ou se o preferides, na perspeitiva inversa: nesa meia ducia de fenómenos radica, ao meu ver, a causación orixinaria da constelación de doenzas que dá feitío á nosa patoloxía social.

Desenvolver argumentalmente o contido deses seis lacónicos enunciados suporía, madia leva, abordar un longo relato que, se acaso o deu elaborado o meu caletre, faríao, como vos dixen, pola sua conta e sen transferirllo á miña consciencia, así que non volo podo contar. Mais podo, iso si, facervos partícipes dalgunhas breves consideracións aclaratorias ao respeito, e máis tamén dun par de lacónicas conclusións.

Se ben reparades, os seis problemas cardinais eiquí enunciados cadran con outros tantos fenómenos característicos da acción depredadora do actual sistema-mundo na sua periferia 'subdesenvolvida', e constituen manifestacións específicas da patoloxía xenuina dunha síndrome neo-colonial: da caste de acción agresiva que Arrighi denominara 'destrución destrutiva', en irónica réplica á 'destrución criativa' que Schumpeter identificara como dinámica xenuina do capitalismo. Cada unha desas seis agresións atinxe a un elemento cardinal da dinámica estrutural do noso país, en canto sociedade ou formación social e en canto povo con identidade nacional de seu. Tres delas inciden direitamente no potencial das forzas produtivas -recursos naturais, capital-diñeiro e forza de traballo- provocando o que Amin denominara 'extraversión' da nosa base económica e do seu desenvolvemento. Unha outra amputa brutalmente o espazo non-capitalista da nosa base económica e transtroca aberrantemente a estrutura de clases da nosa formación social, con desastrosos 'efectos colaterais' asimesmo nos planos antropolóxico-cultural e meioambiental: o exterminio do campesiñado -no que tácitamente inclúo á Galiza mariñeira- supón non só a extinción dunha clase social senón tamén a destrución dunha forma de 'agricultura' sustentábel, o esborrallamento dunha inestimábel cultura ancestral e o grave deterioro dun complexo e sensibilísimo ecosistema. Precisamente a quinta e sesta das agresións arriba enunciadas -e denunciadas- abranxen no seu impacto a cadansúa desas duas últimas esferas como conxuntos estruturados: a das nosas expresións culturais identitarias xenuinas -tanto 'populares' coma 'cultas'- e a sua recriación e máis a do equilibrio meioambiental dos nosos ecosistemas e a sua reprodución e rexeneración -e por iso emprego, a mantenta, os vocábulos 'etnocidio' e 'ecocidio', ben consciente do contido semántico deses dous significantes. Compre engadir que, cinxíndonos só ao período estritamente contemporáneo da nosa historia, todos e cada ún deses seis fenómenos levan máis de meio século a se produciren, en constante proceso de agravación, aumento de dimensión, reduplicación e acción combinada. Espólio como andacio endémico, xa que logo. Espólio de recursos, espólio da formación de capital, espólio dos espazos e formas de economía sustentábel preexistentes, espólio do potencial demográfico e da xeración de forza de traballo, espólio da nosa cultura xenuina, espólio do noso sistema ecolóxico e meioambiental. Espólio da Galiza, en suma.

Só me resta, por hoxe, arriscarme a enunciar lacónicamente duas rotundas aseveracións conclusivas. A primeira é que o rexime autonómico instaurado hai tamén esactamente tres decenios resultou perfeitamente inútel fronte a esas agresións espoliadoras, e mesmo está a ser subvertido e utilizado arestora 'contra natura' para agravar eses problemas cardinais e tornalos insolúbeis. A segunda é que, polo de agora, o nacionalismo foi derrotado no seu combate por impedir esas agresións e resolver eses problemas cardinais. Fomos derrotad@s. Comprirá analisarmos por qué, para rearmármonos con novo instrumental máis eficiente e reformularmos certeiramente tanto a estratexia de combate como a metodoloxía de traballo para a nosa prática social e política. Para darmos cabo, como povo, do espólio da nosa nación.

[http://www.altermundo.org/amedine-o-pintor-dakar-fsm/]
Sentaramos Manu e mais eu nun telderete pra tomarmos unhas cervexas cando se nos achegou.

Na illa de Gorée, frente por frente do porto de Dakar, a vinte minutos escasos de travesía, inda menos ca de Vigo a Moaña. Viñamos de visitar a "casa dos escravos", onde ao longo de trescentos anos amoreaban ás vítimas da "trata" mentres agardaban a seren embarcadas cara América. Un sinistro edificio pintado en ocre bermellizo e azul grisallento, cun curro dianteiro do que arrincan duas esqueiras en pedra volcánica que levan ao andar superior, todo o recinto cercado por un outomuro só franqueábel por unha estreita porta frontal e coa estrema traseira contra o mar, tamén choída sobre o coído da beira. A pranta tarrea da casa era a destinada a armacenar os escravos como sardiñas en salgadoiros, separados os homes das mulleres e as nais dos fillos, en sórdidos cubículos sen entrada ningunha de luz nen ár sequer, distribuídos a delambas bandas dun estreito corredor que desemboca cara trás na porta chamada "da viaxe sen retorno". Nos dous costados laterais do curro, as "celas de castigo", por millor dicir suplicio, dos que inda así tentaban revirarse. Hoxe o conxunto é museu, lugar de pelerinaxe dos descendentes dos outrora escravos e de visita dos dos outrora negreiros. Inda que se cadra o "outrora" está de sobro en ámbolos dous casos. Visita punxente e revoltante para algúns de nós. Manoel e máis eu dubidaramos antes de facérmola, e inda mesmo diante da porta eu ficara entalado, presa dun temor supersticioso, e dixéralle "entra ti, eu non podo", mais acabara por entrar eu tamén. Nesas situacións compre arrepoñerse ún e defrontar ás pantasmas do pasado. Xa dentro, fiquei longos minutos en pé descontra a parede interior da cerca, enviso e silandeiro, coa gorxa contraída, un proído nos ollos e un pelouro de xeo dentro do peito. Lembreime, non sei por qué, da casa dos mortos de Dostoievsky. Logo fixemos xuntos a visita sen darmos fala ningún dos dous en todo o tempo.

Sairamos conmovidos, co corazón premido por unha tristura difusa coma brétema mareira. A poucos pasos, un grande baobab de fuste groso coma un pear romano, pétrea cortiza engurrada e luída coma o mármore, erguía espidas as polas coma un labirinto de candieiros rebirichados, só algunhas follas novas no bico dalgún dos brelos. "É caducifolio -espricoume o Manu, que é biólogo inda que non exerce- e, cando deita a follaxe, as ponlas semellan raiceiras ergueitas boca arriba no ár: por iso os indíxenas din que é unha árbore que os deuses chantaron na terra do revés". Encamiñaramonos logo cara o outarelo que ergue o lombo no treito norde desa pequena illa areosa e alongada, coroado por un vello forte inda en pé. Mais non chegaramos ao cabo do traxecto. Nas calexas do vilar que compría atravesarmos, enxamios de mociños e raparigas arremuiñabanse arredor dos visitantes ofrecendo os máis diversos obxetos e chirimboladas. Eu debecía por estar só e acougar. Mercámoslles uns colares feitos con pedriñas de cores vivas e codias de coco pintadas, e demos volta. No meu caso, millor direi que fuxin.

Retornaramos cara o embarcadoiro por onde chegaramos, un peirao en espigón afuciñado no mar dende un areal bordeado pola banda de terra por casoupas, choupanas, casetos, alpendres e algunha que outra edificación indefiníbel albergando tascas, baretos, chiringos e rústicas loxas e bazares. E sentaramos como dixen pra tomarmos unhas cervexas nun telderete sobre a area, cando se nos achegou. Un home novo, magro, fasquía aínda de rapaz, sorriso plácido, ollada limpa e faiscante. Camiñaba sobre duas muletas de pau, botando adiante as duas pernas xuntas en movemento pendular e sostendo un embrullo apreixado baixo o brazo contra o peito. Detívose a carón de nós. Coidamos que había ser un vendedor de tántos, mais de primeiras non nos ofreceu nada. Perguntounos de onde eramos, logo a que viñeramos. Ao dicírmoslle que galegos quixo saber onde estaba ese país e cal era esa língua que nos sentira falar. Ao mentármoslle o foro social mundial amostrouse interesado e informado. Encetamos un palique que ía durar un bó cacho. Axiña nos decatamos que tiña unha cultura non común e que falaba con critério e moito siso. Debullaba con moita intelixencia temas tratados no foro malia non ter participado, e analisaba con aguda intuición os problemas sociais e culturais que ían saíndo na conversa. Non era un colonizado. Pola contra: dexergaba o mundo co prisma da sua propria identidade cultural, e facíao de xeito natural e espontáneo, sen indicio ningún de pose doutrinaria nen intención polémica. Era a súa cosmovisión o que transparecía no seu falar. Eu estaba fascinado, máis fascinado a cada pouco a medida que o diálogo progresaba. Estaba a participar inesperadamente na esperiéncia dunha exemplificación viva de exercizo do que Sousa Santos ten definido como epistemoloxía do sul fronte á razón perguiceira do norte, protagonizado por un mozo africano do común. Nun intre dado espetoume, "Vostede é profesor, non si?" -e riuse do meu pasmo cando asentín.

Só á volta dun bó anaco de tempo a parolarmos botouse a falar de sí mesmo Amadine -que así dixo chamarse o mozo. Era pintor e vendía as suas obras aos visitantes. Tolleito do carrelo e das pernas, até os dezanove anos non se sostiña de pé, andaba a rastas. Contounos que fora daquela cando un actor francés, que viñera rodar un filme na illa, fixérase cárrego dil e levárao a Paris pra facelo operar. Repetíranse varias intervencións consecutivas espaciadas durante un tempo en ocasións sucesivas. No interin, déralle a oportunidade de facer cursos de belas artes. Agora tiña vintenove anos, estaba casado e tiña tres fillos. "Casei desque puiden sosterme de pé", díxonos cunha risada de rillote pillabán. "Inda teño dificuldades, cómpreme levar posta esta faixa pra apreixar o carrelo" -e amostrábanola con toda naturalidade. "Mais o importante é vivir, e agora podo dicir que vivo. As eivas do pasado non se esquencen, mais compre ceibarse dos pesares, non ser escravo dos regrets. Vós sentístesvos culpábeis na casa dos escravos de aquela historia atroz. Mais eu penso que compre perdoar, inanque non esquecermos. Iso non."

Daquela Amedine desembrullou o rolo de pinturas en papel que trouxera baixo o brazo. O Manoel interesouse por levarlle algunha a Kidist, a meniña etiope adoptada por il e a sua compañeira. "Teño cadros en tea expostos no restorán de aló ao fondo" -dixo Amedine. Podiamos ir e de paso xantarmos ali. Dito e feito. Nos lenzos que tiña expostos, a pintura do Amedine era un tanto inxénua, ao xeito "naïf", mais con oficio e forza expresiva. Algúns eran mesmo expresionistas, nas claves simbólicas da sua cultura específica ou mesmo do imaxinario común a tódolos povos africáns, nomeadamente os da África negra. É curioso, e siñificativo, que o sentido de pertenza das xentes africanas, cando menos dende a divisoria do Sáhara para abaixo no mapa, maniféstase combinadamente a dous níveis identitarios estremos: o de cadanseu povo ou comunidade étnica e cultural, e logo o continental africán. Lóxico ao cabo, poisque para iles os estados, resultantes das demarcacións territoriais tracexadas polas metróples coloniais, son simples estaribeis político-administrativos que non enxendran sentido de pertenza comunitaria ningunha. Nunha das teas, Amedine pintara un rosto compunxido co feitío do mapa continental: o pranto de África. O Manu escolleu unha tea moi linda de sinxela composición, que Amedine descravou do bastidor e enrolou para millor transportala. "Póusea con coidado no fondo da mala", advertíulle. Seguro que lle había encantar a Kidist, a meniña dos luminosos ollos negros e engaioladora ollada penetrante que fita sen descaro.

Xantamos cadanseu peixe á grella semellante a unha pequena robaliza recén pescada, fresquísimo e celmoso. Unha delicia. Despedímonos de Amedine e fómonos embarcar de volta inda con día. Facía vento de popa. Fomos sentar nos bancos de proa, millor ca encerrármonos na camareta. Néstas dime Manoel: "Velaí tes ao Boaventura". Sentado de costas a nós dous bancos máis adiante, un home con chaqueta escura e chapeu agarrado pola aba cunha man por mor do vento, alí ía o Sousa Santos latricando cun meniño limpabotas. Agardamos ao atraque pra abordármolo. "Vimos de ter unha leición prática de epistemoloxía do sul e socioloxía das ausencias" -díxenlle con humor despois de saudármonos os tres. Botouse a rir. "Oia, Beiras -espetoume cun sorriso cúmplice- pódeme crér que aló onda nós inda non queren saber nada diso tudo na academia?. Convídanme apenas a falar os movementos, mais inda ningunha universidade…". E volveu botar unha risada. Foi coller un taxi e ofreceuse a levarnos. "Imos camiñar; o noso hotel está moi perto" -e botámonos a andar polo borde da calzada coma funambulistas en terra, procurándomos o equilibrio entre o tránsito inorde de veículos e as beiras ocupadas por toda caste de telderetes, obxetos e xentes. Os negreiros de arestora non se deixaban ver.

[http://www.altermundo.org/reclamemos-o-imposibel/]
Reclamemos o imposíbel
ESCRITO POR XOSÉ MANUEL BEIRAS
LUNS, 27 XUÑO 2011 07:40
"Con este sistema imos de cu" -bradaban insistentemente os manifestantes "indignados" nas rúas de Compostela o pasado domingo, 19 de xuño, ao tempo que dabamos todos media volta para proseguirmos a marcha camiñándomos de costas. De tódalas consignas coreadas en tan multitudinaria e festeira "manifa", foi esa se cadra a que máis me chamou a atención -e hóubovos abondo delas ben imaxinativas e bulreiras, insólitas e retranqueiras. Mais esa, que de primeiras me resultara xa coñecida, chamoume logo a atención ao reparar nunha mutación particularmente significativa da que eu recordaba ter escoitado noutras ocasións anteriores. Veredes. O enunciado que me resultaba familiar era: "Con este goberno imos de cu". En troques, o que se coreaba nesta ocasión dicía: "Con este sistema imos de cu".

A mudanza dunha soa palabra, sustituída por outra semanticamente emparentada con ela, podía pasar desapercibida de primeiras na escoita do conxunto da frase, mais implicaba unha metamorfose completa da mensaxe contida na consigna. Até de agora, as protestas cívicas das xentes agredidas por decisións políticas adoitaban interpelar ou increpar a quen tomaran esas decisións, ou sexa, aos governantes: responsabilizábase así dos problemas aos ocupantes ou inquilinos de turno das institucións do poder político. Val dicir que non se cuestionaba, explicitamente cando menos, o sistema, senón a súa xestión. A protesta dos "indignados" pega un brinco revelador na identificación do responsábel: o que non val é o sistema, sexa quen for o seu xestor, é dicir, sexa cal for o governo e a cor da súa epiderme ideolóxico-política.

Reparade ben na enorme relevancia siñificativa que encerra ese desprazamento do punto de mira, esa elevación do ángulo de tiro das invectivas guindadas por esa cidadanía en acción. Os cidadáns indignados non din aquilo de que "tódolos políticos son iguais", senón que tacitamente afirman que "tódolos governos (actualmente no poder) executan as mesmas políticas": as que dicta o "sistema" (actualmente vixente). E, consecuentemente, denuncian ao sistema mesmo como auténtico responsábel/culpábel das agresións que esas políticas consuman contra o común da cidadanía, é dicir, contra a cidadanía no seu conxunto -excluídos, claro está, os minoritarios segmentos oligárquicos que concentran a riqueza e o poder de decisión á marxe de calquer caste de control político democrático. Os integrantes da caste política -membros de governos e cámaras lexislativas- pasan así a ser simples cómplices ou meros executores das falcatruadas decididas en centros de poder do sistema situados fóra do edificio político-institucional: eses centros de poder son os autores dos crimes de lesa democracia; os "políticos" son os seus obedientes executores. "Non nos representades" -bérranlles os cidadáns. Claro que non os representan. A "democracia representativa" tornouse un contrasentido: os "representantes electos" dos cidadáns pasaron a executar as ordes de centros de poder non electos pola cidadanía en forma de políticas dirixidas contra os dereitos e intereses máis fundamentais dos cidadáns supostamente representados. O mandato representativo invertíuse, e a democracia representativa transformouse na sua antítese: a oligarquía. Máis especificamente aínda: un rexime oligárquico protagonizado pola plutocracia financeira, que os cidadáns indignados desenmascaran e denuncian -inclusive nos seus proprios tabernáculos, como ven de acontecer na xunta de accionistas do "Santander". Ao cabo, os cidadáns descubriron que o "sistema" é un ventrílocuo, e os "governos" os seus monecos. Daquela, de pouco val botar ao lixo o moneco se non amordazas e maniatas ao ventrílocuo -pra que nin poida dar ordes nin fabricar outro moneco sustitutorio do desbotado.

Ora, esa mutación no alvo das denuncias cidadás encerra aínda outra moi relevante siñificación máis. Quero dicir que ao apuntar ao "sistema", no canto do(s) "governo(s)", cómpre reparar en que non se refire só ao sistema político, senón ao sistema no seu conxunto -cousa que abrangue a base económica, a estrutura social, as formas e hábitos culturais estabrecidos, a ideoloxía dominante e, madia leva, tamén o marco xurídico-político. Dito noutros termos -no léxico do pensamento da esquerda nas ciencias sociais- é a "formación social" na súa totalidade o que está en cuestión, abranguida nas tres esferas ou instancias que a integran e artellan por dentro -económica, ideolóxica e xurídico-política. Inda máis: en rigor é o modelo de sistema o que os "indignados" poñen na picota ou, se queredes, o modelo de sociedade en tódalas suas dimensións cardinais. Nesta perspectiva, resulta ser unha resposta á crise sistémica actual -ou, se preferides, ás manifestacións máis evidentes e agresivas desa crise- e portanto constitúe, no seu cerne, un movemento anti-sistémico, só que en xestación, aínda non decantado, artellado ou "sistematizado" á súa vez na formulación dunha alternativa… sistémica. Velaí ao meu ver as fontes do seu potencial e da sua indefinición: só o proceso mesmo dará a resposta ás esperanzas e os interrogantes que suscita.

O movemento dos cidadáns indignados -de certo primordialmente mocedade indignada, por fortuna, benvida sexa- é como unha erupción volcánica. Lembraredes, os que teñades a paciencia de lerme, que hai xa certo tempo denunciaba eu nestas mesmas páxinas a irresponsabilidade dos poderes políticos que non prestaban atención aos síntomas, a cada pouco máis perceptíbeis, dunha nova efervescencia nos segmentos máis conscientes da cidadanía, e puña o símil de quen, nun territorio volcánico, facía caso omiso das fumaceiras que anunciaban unha posíbel erupción. Pois velaeiquí. Ora, unha eclosión así é natural que teña moitos ingredientes de "espontaneísmo", e que o espectro interno da masa cidadá que irrompe no espazo público sexa moi heteroxéneo. Esa súa índole e ese seu feitío póñense de manifesto nos contidos das propostas "programáticas" -diría eu- ou "propostas de medidas" -din os protagonistas- aprobadas nas asembleas dos "indignados" celebradas en simbólicas prazas das diversas cidades da Penínsua, e que circulan en internet. Eu escoitei presencialmente as enunciadas polos portavoces do movemento na Praza do Obradoiro, ao remate da manifestación do dia 19. Resulta evidente que se mesturan propostas que atinxen ao miolo do sistema -anti-sistémicas, portanto- con outras que só implican reformas no seu funcionamento -nun abano que percorre eidos temáticos tan diversos coma os privilexios da "clase política", o desemprego, o dereito á vivenda, o control da banca, os servizos públicos, as liberdades cívicas, a democracia participativa, o gasto militar ou a reforma das institucións políticas. Mais no enunciado deses variopintos repertorios apúntase a un norte inequívoco: a "rexeneración" do "sistema económico e político". Se o obxectivo da rexeneración do sistema acaba por exercer a sua función catódica, se acaba por polarizar ese campo de forzas en proceso de formación, resulta obvio que asistiremos a -e participaremos en- unha ofensiva cidadá de longo alcanzo, un proceso de mobilización democrática dirixido cara a transformación do sistema: un movemento anti-sistémico que comeza na negación do existente pra formular a seguida a sua remuda, pra proxectar e construír un novo sistema alternativo.

Maniféstovos a miña convición de que iso é posíbel e probábel. Dous fenómenos aurorais me inspiran esa convición. O primeiro é que este movemento cidadán comezou pola acción inescusabelmente preliminar ao exercizo cívico da soberanía popular: recuperar o espazo público como proprio da cidadanía, e arrebatárllelo ás institucións políticas que o fixeran obxeto dunha espúrea apropriación -e progresiva privatización ou "re-feudalización". O segundo é que os cidadáns indignados ousan "reclamar o imposíbel", escandalizando aos domesticados ben-pensantes que asumen como imposíbel todo o que o sistema declara prohibido -ou sexa, calquera forma de auténtico exercicio da liberdade. Poisque cómpre reclamarmos o imposíbel: só é "utópico" aquilo que non se loita por acadar. Mais disto, se vos parece, falareivos o día que vén.

[http://www.altermundo.org/a-crise-do-estado-en-catro-claves/]
Vai para dez anos que eu fora convidado a dar unha conferencia na UNED de Madrid encol de "Nación, estado e cidadanía". Convirtina logo nun ensaio, posteriormente publicado (1).

Nil escribía: "Se observamos o Estado actual, e o modelo conforme ao que está deseñado nos nosos ámbitos cultural-políticos -e na actualidade exportado á case totalidade do planeta- e se sometemos a contraste as características do modelo (…) coa realidade socio-política, ese contraste fai pensar que estamos perante unha crise moi seria e mesmo, moitas veces, teño a impresión de que estamos a vivir os prolegómenos da emerxencia dun novo deseño (…), aínda que de momento non se ve o perfil do que vai vir (…). É dicir, estamos vivindo as postrimerías dos límites de posíbel correspondencia entre o deseño modélico de superestrutura xurídico-política vixente e a realidade da estrutura social e da base económica desa realidade, e estamos, creo, nos prolegómenos dunhas mutacións moi importantes que quizais dentro dun cuarto de século acaben de transformar por completo o que hoxe aínda se considera como modelo universal de Estado, e que xa hoxe me parece obsoleto (…). E este plantexamento lévame a esquematizar en catro dimensións os problemas cardinais da relación entre modelo e realidade, e entre a superestrutura xurídico-política hoxe vixente e a realidade socio-política actual." Veleiquí o enunciado que eu facía desas catro dimensións: "Por unha parte está a relación entre Estado e nación, e aí sitúase unha das temáticas candentes: as "cuestións nacionais". Por outra parte está a relación entre Estado e clases sociais ou estrutura social. No terceiro lugar, entre o Estado e a base económica. E finalmente entre Estado e cidadanía -e aí emerxe tamén outro dos temas cruciais destas sesións."

Poucos anos despois apliquei ese esquema, un algo modificado, á análise do que daquela entendía eu ser unha crise -irreversíbel- do modelo político-constitucional do Estado español. Coido que, dun tempo para acó, coa "axuda" do abalón da crise económica, esoutra crise que eu abesullaba, a do deseño constitucional dese Estado, acabou por se tornar evidente, e mesmo ten desembocado nun auténtico proceso de descomposición do rexime político instaurado na Constitución de 1978. Velaí por qué releo hoxe os apontamentos desa miña análise e ouso sometelos á vosa benevolente consideración.

As catro dimensións que lle eu vía -e vexo- á crise do deseño constitucional do Estado español e, pola mesma, ao rexime político así constituído, eran -e son- éstas: primeira, o modelo "Estado das autonomías"; segunda, o modelo "Estado social de dereito"; terceira: o modelo "economía social de mercado"; e cuarta: o modelo de "integración en Europa". As tres primeiras correspondíanse coa proxeción no "caso español" das respeitivas dimensións da crise xenérica do actual modelo de Estado na sua relación coa nación como realidade socio-política, coa estrutura de clases e coa base económica. A cuarta, en troques, introducía no escenario o deturpado proceso de integración europea e o aberrantemente antidemocrático edificio da Unión Europea no que desembocara -ou sexa, o actual IVº Reich… sen Wehrmacht, sustituída pola OTAN. Por outra banda, a crise da relación entre Estado e cidadanía latexaba e agurgullaba en todas e cada unha desas catro dimensións -e moi singularmente na subversión do "Estado social de dereito".

Catro dimensións: val dicir, xa que logo, catro perspectivas que amosan catro facianas da crise do modelo político-constitucional do Estado español. A primeira é a da vertebración interna do feito plurinacional. A segunda, a da vertebración dos tres poderes do modelo liberal-burgués de Estado, tanto entre si -ou sexa, no que atinxe á sua separación e xerarquía- canto coa cidadanía como titular da soberanía política -exercizo efectivo da soberanía popular e prática da democracia participativa e representativa. A terceira, a da vertebración social e vixencia do benestar – "Estado-providencia", welfare-state. E a cuarta, a da vertebración externa -nunha "integración" europea merecente de tal denominación e, correlativamente, nunha "orde mundial" económica e política. A conclusión era que, nesas catro perspectivas, a Constitución española deixara de estar real e cabalmente vixente -e mesmo, no cárcere institucional da UE, a soberanía "española" convirtírase nunha "soberanía de cartón". Ergo, o rexime político, práticamente inorde, estaba en proceso de descomposición. Estáo aínda máis evidentemente agora. Vexámolo, sequer só sexa nunhas poucas instantáneas.

O modelo "Estado das autonomías", primeiro. Nunca valeu, nen sequer en orixe, para resolver o artellamento das catro nacións realmente existentes como suxeitos xurídico-políticos de soberanía popular colectiva na única fórmula axeitada en teoría do estado, ou sexa, un proceso constituínte cara un pacto federal-confederal… ou a independencia de cada quen -como, por caso, Croacia, Eslovenia e demáis estados non-serbios (non-serviam!) na dinamitada Confederación Iugoslava, por certo consumada coa benzón apostólica dos mesmos hipócritas que eiquí nos negan esa posibilidade. Ese modelo de "auto-anemización" só valeu para confinar a tres desas nacións en gaiolas de simios no zoolóxico celtíbero, mentres a cuarta divertíase en lles dar bananas a traveso das reixas. Mais dicíannos -lembrádesvos?- que era unha fórmula dinámica para un proceso de "federalización" do Estado. Vaites, vaites: pois agora nen bananas queren darnos. Ese modelo está evidentemente esgotado. En dous casos, por saturación e colapso: Euskadi e Catalunya, dende a escenificación dos respeitivos esperpentos do vade retro ao "Plan Ibarretxe" nas Cortes e do "Estatut" no TC -que, por certo tamén, siñificaron tácitamente a abolición fáctica das normas contidas no art. 166 (combinado co 87.2) do Tit. X que "regula" a reforma constitucional. E, no terceiro, por inanición: na Colonia Interior Galega (CIG), rexida por forzas políticas de ocupación durante vintecinco dos trinta anos que leva de existencia vexetativa -ises si que son okupas, e non os do Obradoiro. Así que non nos veñan marear a perdiz con reformas estatutarias ilusorias -agás pra equiparar as "auto-anemias" provincio-rexionais ás das "nacionalidades históricas", claro.

O modelo "Estado social de dereito", logo. Está subvertido nos valores que o definen, e convirtido, por obra do poder político servo dos poderes "fácticos" , en "Estado penal". Abonda lér o art. 1.1 : "España constitúese nun Estado social e democrático de dereito, que propugna como valores superiores do seu ordenamento xurídico a liberdade, a xustiza, a igualdade e o pluralismo político". Cúmplese taxativamente, non si?. Úlos, eses "valores superiores"?. Pois claro: na impunidade dos corruptos -e dos corruptores-, no denigrante espeitáculo da maxistratura, nun TS que dicta sentencias anticonstitucionais, nos tamén anticonstitucionais "estados de excepción fragmentarios" -como o de Euskadi baixo a Lei de Partidos e outros menos rechamantes- , na conversión de certos segmentos da clase traballadora en "policias sen soldo" -ou en delatores forzosos-, na volatilización da democracia participativa, na substitución fáctica do rexime de democracia representativa polo da oligarquía, na represión ou o caso omiso ao exercizo cívico dos dereitos de folga, manifestacion e análogos, e así seguido. Douvos unha mostra. O art. 24.1 di: "Tódalas persoas teñen dereito a obter a tutela efectiva dos xuices e tribunais no exercizo dos seus dereitos e intereses lexítimos, sen que, en ningún caso, se poida producir indefensión". Que llelo digan, por exemplo, aos familiares das vítimas do xenocidio franquista, aos carentes de medios económicos pra se defenderen eficientemente nos tribunais mentres os magnates corruptos saen libres baixo fianzas millonarias nun sistema de xustiza disque gratuita -e continuade vós mesm@s coa conta.

O modelo "economía social de mercado" -o famoso "Garantir (…) unha orde económica e social xusta", do preámbulo constitucional. Pois ese modelo está suplantado polo darwinismo social legalizado ao servizo da "omnipotens lex" dos "mercados", é dicir, da plutocracia financeiro-especuladora global e local. Limitareime a enumerarvos unha escolma de artigos da constitución que considero fácticamente abolidos ou en trance de abolición. Velaeiquí: a.31 (sistema tributario xusto e baseado na progresividade); a.37 (negociación laboral colectiva e conflito colectivo); a.38 (liberdade de empresa de acordo coas esixencias da planificación); a.39 (protección social, económica e xurídica da familia); a.40 (progreso social e distribución da renda rexional e persoal máis equitativa, e tamén política de pleno emprego); a.41 (rexime público de seguridade social que garanta asistencia e prestacións sociais suficientes perante situacións de necesidade); a.43 (sanidade pública, coas medidas preventivas e as prestacións e servizos necesarios); a.128 (riqueza privada subordinada ao interés xeral, e iniciativa pública na actividade económica); a.131 (planificación da actividade económica xeral, coa participación das Comunidades Autónomas). E, pra rematar a escolma, esta brincadeira obscena no a.130: atención particular ao desenvolvemento "da agricultura, da gandería, da pesca e da artesanía, co fin de equiparar o nivel de vida de todolos españois" -velaí, seica, o fundamento constitucional da política de exterminio da Galiza labrega e mariñeira.

Do modelo "europeu", qué vou dicirvos que non saibades. Só remitirvos aos infortunadamente proféticos documentos elaborados e difundidos polo BNG cando do parto da UE no Tratado de Maastricht, vai xa pra dous decenios. E recomendarvos a leitura do recente "discurso" do xefe do Banco Europeu, un tal Trichet – eu adoito chamalo Tricheur, que en francés siñifica trampulleiro- no que, entre outras lindezas, propugna que a UE poida vetar as políticas de calquer estado membro que sexan "absurdas" -enténdase, defensoras dos dereitos sociais dos cidadáns no canto do dereito de pernada dos plutócratas. Así que, perante este panorama, cidadáns do común: todos á rua!

[http://www.altermundo.org/michael-lowy-e-as-rebelions-labregas/]
Topámonos ao comenzo das recentes xornadas do Consello Internacional do FSM en París, aínda a semana pasada, e foi a primeira ocasión na que puiden conversar con il a modo.

Anteriormente, só algún fugaz encontro en Porto Alegre, con troco de saúdos e poucas palabras máis, despois de ousar abordalo e apresentarme ao remate dalgunha palestra na que il fora protagonista. Máis recentemente, o pasado ano, un breve palique ao finalizar a sua maxistral conferéncia na Semana de Filosofía da "Aula Castelao" pontevedresa e pedirlle que me asinara un dos seus libros. A pouco máis ca iso se reducían até agora os meus contactos persoais con Michael Löwy. Co meu ademirado e vello coñecido Michael Löwy. Vello coñecido, si, porque, na distáncia, viña de ben atrás no tempo a miña relación de leitura e estudo coa obra deste brasileiro de orixe europea, graduado en Sâo Paulo e doutorado logo na Sorbonne, discípulo de Lucien Goldmann, xa daquela analista certeiro do pensamento revolucionário do xoven Marx -e sobre todo, para min, o máis lúcido debullador contemporán da problemática das cuestións nacionais e os nacionalismos nas coordenadas do pensamento marxista.

Fora precisamente sobre esa temática o primeiro texto seu que eu léra, hai perto de corenta anos: o seu espléndido ensaio na completísima antoloxía de textos marxistas encol da "cuestión nacional" feita en colaboración con Georges Haupt e Claudie Weill, editada por Maspero nun famoso volume de 1984 (1), que abranguía dende Marx até James Connolly -o mártir do independentismo irlandés que eu viña de descubrir, como pensador, na coleición de escritos seus editada pouquiño antes nos Penguin Books (2). Andando os anos, a finais dos noventa, suxeríralles aos meus camaradas de Laiovento publicarmos en galego ese ensaio xunto cunha escolma de aquela antoloxía, e puxerámonos en contacto con Löwy a traveso dun amigo común, Francis Viguié, un dos fundadores do recén criado sindicato SUD. Felizmente, e solprendentemente para nós, Löwy preferíu ofrecernos un mollo de esclarecedores ensaios seus máis recentes, cuxa publicación marcou un fito na andaina da nosa pequena editorial -e inda posteriormente recuncaría na sua xenerosa colaboración cun delicioso volume encol das relacións antre o surrealismo e o marxismo (3).

A mañá da primeira sesión do CI en Paris, Xabier e máis eu chegamos cedo á cita, con escrupulosa pontualidade -"cubana", como adoito eu dicir, porque é certo. Cáseque non chegara máis ninguén, aínda estaban rematando de amañar as mesas para formar un grande rectángulo e, desque estivo todo disposto, escollimos dous asentos en moi boa posición, pertiño dos reservados aos moderadores do debate.  Era, dixo, a primeira vez que asistía a unha xuntanza do Consello: sustituía a un camarada brasileiro en representación da Rede Ecosocialista. Convideino a sentar á par de min e botámonos a conversar. "Cheguei dez minutos tarde, coidei que viña retrasado, e ao cabo resulta que fun demasiado pontual" -chanceou. A medida que ían entrando membros do CI perguntábame quen eran, e eu informábao segundo podía, que en moitos casos tampouco o sabía eu. "Non vexo a ningún dos que coñezo", dicíame, e perguntábame por algúns dos máis veteranos, o Chico, o Odej, o Massiah, que casualmente se retrasaran e ao cabo foron chegando, con notorio alivio do Löwy, que se ía sintindo máis a xeito, erguíase a saudalos e retornaba onda min. Comprobei que era máis tímido ca min aínda. Pasouse toda a mañán a latricar intermitentemente conmigo e facerme perguntas e agudas observacións sobre os intervintes, sen deixar de transcreber todo o que alí se dicía -a diferencia de min, que non daba feito máis ca escuetos apontamentos, incapaz de concentrarme en atender ás duas cousas a un tempo.

Pola tarde traballouse en comisións, e non coincidimos na mesma. Mais á mañá seguinte, outravolta en sesión plenaria, achegóuseme e tendeume a man cun folleto nela: "Trouxen isto para vocé, díxome con certa timidez, poida que lle interese". Era a separata dun seu breve ensaio en portugués, traducido do orixinal francés, e publicado o ano pasado: Eric Hobsbawm, sociólogo do milenarismo campesino (4). Aquela mesma tarde, un dos meus riles pegoume un lostregazo dos que me dá ás veces sen previo aviso, tiven que irme ao hotel e alí, deitado, desque os calmantes comezaron a facer efecto, linme a separata dunha sentada -ou dunha deitada, en rigor, se preferides.

Fascinoume. Era unha a xeito de penetrante recensión e glosa dos traballos pioneiros de Hobsbawm encol das modalidades consideradas arcaicas ou "primitivas" de revoltas labregas -e que eu, brután de min, só coñecía por citas ou referencias, mais nunca léra (5). Porén, esas achegas resultan fundamentais, a empezar porque, como sinala Löwy, "percebemos que a abordagem se distingue de modo evidente da vulgata "progresssista" graças a seu interesse, simpatía, fascinaçâo mesmo -os termos sâo dele- pelos movimentos "primitivos" de resistência e protesto antimoderno (anticapitalista) dos camponeses". Noutras verbas: "Essa atitude de abertura ao "primitivo" -ao mesmo tempo metodológica, ética e política- implica distanciamento em relaçâo a certa historiografia, que tende (…) a negligenciar tais movimentos, considerando-os como sobrevivências bizarras ou fenômenos marginais". E porén, como sinala Löwy en apoio de Hobsbawm, "esse tipo de movimentos, longe de ser marginal, é fonte ou raíz das grandes perturbaçôes revolucionárias do século XX, em que camponeses e massas pobres dos campos tiveram um papel decisivo: a revoluçâo mexicana de 1911-19, a russa de 1917, a espanhola de 1936, a chinesa e a cubana". E a primordial causa xenética desas rebelións, inanque revistan morfoloxías específicas diversas, é común a todas elas: "que a modernizaçâo, a irrupçâo do capitalismo em sociedades campesinas tradicionais, a introduçâo do liberalismo económico e das relaçôes sociais modernas, significam para elas uma verdadeira catástrofe, um autêntico cataclismo social que as desarticula completamente". Sentinme automáticamente inmerso na historia moderna e contemporán do meu proprio país, dende o XVIII en diante no combate abolicionista dos foros, deica mesmo aínda os dias que agora andamos: os da loita de resisténcia da Galiza labrega fronte ao seu exterminio.

O repaso de Löwy ás esculcas de Hobsbawm recala na sua análise dos movimentos "milenaristas", considerados por il "os máis aptos a se tornar revolucionários", poisque "a essência do milenarismo (…) -di Hobsbawm- nâo é monopólio do primitivismo. Ele está presente, quase por definiçâo, em todos os movimentos revolucionários sem exceçâo (…) na medida em que sâo inspirados por ideais". O milenarismo revolucionario -do que vos vou aforrar falarvos agora- remóntase a Joaquim de Flora, no s.XII, e a sua "essência" sérvelle a Hobsbawm de fio condutor na análise dunha série de rebelións campesiñas, dende a idade meia ao s.XX -con remate nos casos do anarquismo agrario andaluz e as ligas camponesas siciliáns. "Graças à problemática do milenarismo -observa Löwy- a historiografía de Hobsbawm integra toda a riqueza da subjetividade sociocultural, a profundidade das crenças, sentimentos e emoçôes em sua análise dos acontecimentos históricos, que nâo sâo mais percebidos simplesmente como produtos do jogo "objetivo" das forças económicas ou políticas". E, a xeito de colofón da sua glosa, Löwy engade, pola sua conta, a referéncia a dous casos latinoamericáns actuais, o da revolución Zapatista conducida polo EZLN en Chiapas e máis o dos Sem Terra (MST) no Brasil. "Ambos -di Lówy- sâo movimentos camponeses de protesto (e resistência) contra a modernizaçâo capitalista, tendo em comum componentes milenaristas que os aproximan dos estudados [por Hobsbawm], fundamentalmente modernos por seu programa, reivindicaçôes, práticas e formas de organizaçâo" -suliño eu.

Á mañá seguinte -e domesticado o meu ril- volvímonos ver na derradeira sesión do CI. Faleille con entusiasmo da leitura que fixera, do moito que adeprendera en tan poucas páxinas, e da miña -irrelevante- coincidencia na avaliación da releváncia das rebelións labregas e o rol do campesiñado nas revolucións do s.XX, fronte ao "reducionismo" obreirista eurocéntrico da "vulgata progressista". Sorríu compracido e marmurou "Nâo é?. Esquencen toda a periféria, e tanto do Sul coma do próprio Norte". A seguida inquiriume tímidamente, coma quen teme desvelar un descoñecemento culpábel: "E na Galiza houve fenomenos análogos?". Désta fun eu quen sorriu: "Xa no s.XV houbo duas sucesivas rebelións, en rigor revolucións, unha da soa clase labrega serva, e a seguinte en alianza coa burguesía e as capas baixas da nobreza, a fidalguía: as revolucións Irmandiñas. E sabes cál era a sua divisa?: "Deus Fratresque Galleciae" ". Ficou atónito: "Nâo conhecia…". E sen deixarlle tempo a repoñerse, engadin: "E as loitas pola abolición dos foros culminaron co movemento agrarista do XIX-XX, vencellado á emerxéncia do nacionalismo emancipador galego, sabes con cál nome?: Irmandades da Fala". Interesoulle tánto que, xa imaxinades, fíxenlle unha sintética posta ao día na cuestión -que aturou con paciéncia franciscana. A conversa demorouse deliciosamente entremedias das últimas intervencións dos membros do Consello Internacional do FSM na sua derradeira sesión parisién. Ao despedírmonos, pediume que lle remesase traballos encol do tema. Recadarei consello dos historiadores amigos de meu -quero deixar en bó lugar á intelixéncia do meu país.

[http://www.altermundo.org/lidia-senra-e-as-labregas/]

Pra Lidia, no seu Pedrón de Ouro

Fago memoria do que foi o sistema agrario e o mundo labrego galegos, e releo a Gallástegui en entrevistas feitas por Xoán Carballeira para El Pueblo Gallego de Portela Valladares no 1933. Di alí: "A gandeiría galega, se non colle novos roteiros, á longa está seriamente ameazada: a sua morte virá aos poucos se segue o actual estado de cousas". Gallástegui, que xa daquela dirixe a Misión Biolóxica de Pontevedra e asesora a Bóveda e Castelao, ten unha conceición integral do sistema agrario, por unha banda premonitoria do que anos máis logo vai definirse coma "complexo agrario", e pola outra precursora do enfoque que arestora está a defender Vía Campesina en todo o planeta. Defende a estrutura polivalente das esplotacións labregas, con diversificación interna, integración agrícolo-gandeira, e máis o rol crucial do monte, tanto complementario coma forestal de seu. Só que a racionaliza, privilexía determinados cultivos claves para un eficiente artellamento interno -como, daquela, o millo híbrido e os forraxes leguminosos- e, alén de promover a horticultura, fai pivotar o conxunto sobre a produción gandeira como centro de gravedade e eixo de desenvolvemento do sistema. Sobre esa matriz, proxecta un diversificado complexo agroindustrial con fórmulas cooperativas no seo da comunidade campesiña -como nesta resposta a Carballeira, agora para El Sol : "Porque campo e industria poden, e deben, constituir un rexime de cooperativismo tan trabado que aos nosos herdeiros tanto lles supoña iren ao campo como á fábrica". Mais Gallástegui é consciente de que, para iso todo, compre mudar o marco institucional, cunha lexislación agraria peculiar, e non importada por mimetismo, senón xenuina, e dío resoltamente ilusionado: "Temos que facer eiquí unha cousa orixinal. Dende logo compre estruturar doutro xeito o actual rexime da terra. E se toda Galiza se pon en pé, coido eu, teño unha grande fé, que daquela podemos facer deste país algo magníficamente exemplar".

Era Gallástegui un soñador iluso? Non tal: Galiza, nefeito, púxose daquela en pé. A Galiza labrega, que non había nen dez anos que comezara a redimirse dos foros cos cartos dos seus míseros petos e os aforros dos emigrados, púxose en pé, disposta a alancar adiante na sua propria historia. En pé -como bradaran Cabanillas e Basilio- a Galiza labrega apostou por autogobernarse e votou frentepopularmente -ela, que fora alcuñada de sumisa por sempre. Só que Atila debruzouna outravolta, afundiulle a cabeza na lama ensanguentada das congostras por outro meio século máis.

Ora, alén dos tráxicos abalóns padecidos polo noso povo na sua historia, o drama do mundo labrego só se comprende se elucidamos o rol que leva desempeñado a economía campesiña na formación social galega, supeditado á dinámica colonial do capitalismo en Galiza -tanto no ámbito de Estado español coma, despois, no da UE, exacerbado no contexto da globalización ultraliberal. Duas funcións primordiais: reserva de forza de traballo e fornecedora de excedente económico. A primeira opérase meiante transvase sectorial e territorial de forza de traballo, e acaba por se traducir en desertización do meio rural. A segunda realízase a traveso de discriminatorios sistemas de prezos, da troca desigual en termos de valor, da drenaxe de aforro doméstico e dos sistemas de impostos e outros mecanismos cos que opera o aparello político-institucional opresor e espoliador. E inda hai outro fenómeno letal para o mundo labrego: a detracción de capital social básico do campesiñado, sexan recursos naturais -en superficie ou baixo terra- ou enerxéticos, ou as suas bases físicas e alicerces territoriais e ecosistémicos. De xeito que é a acción combinada desas tres castes de fenómenos -sobre a forza de traballo labrega, sobre o valor da produción agraria, e sobre o patrimonio natural e o capital social básico da comunidade campesiña- a que, despois de chucharlle as enerxías ás xentes e á economìa labregas, acaba por rebentar o sistema agrario, esborrallar a sociedade campesiña, destragar os ecosistemas e desertizar a Galiza rural. É a sórdida fazaña etnocida da destrución dunha cultura, a traxedia social do exterminio do campesiñado galego. Como a que está a consumarse arestora en toda a periféria do sistema-mundo.

Se o poder político non impedíu nen atallou até agora ese proceso exterminador, non foi por falla de diagnoses certeiras, pronósticos abesulladores e terapias acaídas elaboradas dende o seo da sociedade civil galega. Non. Foi por treizón e deserción. Unha clase "dirixente" que reiteradamente atreizoóu á xente do común labrega. Un poder político que reiteradamente desertou da fundamental obriga contraída cos cidadáns labregos que o elixiran para representárenos na defensa dos seus dereitos e intereses. E tampouco foi por pasividade do campesiñado. Non val ese tópico como coartada: a clase labrega loitou arreo pola sua emancipación ao longo de toda a nosa historia. Primeiro, dende o medioevo, contra os magnates feudais civís e eclesiáticos. Logo, durante centos de anos, contra os donos da terra, foristas, señores medianeiros e "caciques". Despois, durante a República, co liderado do Partido Galeguista, a aposta pola Frente Popular e a masiva votación do Estatuto do 36 "para que acabe esta vergoña" -como reclamaba o famoso cartaz da vaca coas manxadoiras na Galiza e os tetos munxidos en Madrid. Máis logo aínda, baixo a tiranía franquista, coa cobertura paisana ao maquis antifascista, con epopeias como a de Castrelo de Miño, coa constitución clandestina das Comisións Labregas e coa loita contra a infame "cuota empresarial" agraria -imposta pola forza aos mesmos labregos que os economistas do rexime e os esquiroles do sindicato vertical alcuñaban de pailáns e acusaban de careceren de "espírito empresarial". E aínda virían, no enguedello da "transición", líderes coma Moncho Valcárcel, o cura de Sésamo -difamado nas "listas negras" do 23F coma posuidor dun arsenal de armas na sua sacristía- e xestas como a das Encrobas contra a expoliación das terras onde hoxe se queima o lixo todo da Galiza urbán -agás o que mora nos despachos oficiais. E aínda ao cabo, xa en "democracia constitucional", as loitas en auto-defensa fronte ás condicións do ingreso no M.C.Europeu, "ruina do povo galego", contra á PAC, as cotas e prezos do leite, e demáis pauliñas aturadas en premio por convirtírenos en europeus de carné -que ainda duran, poisque nen sequer o cambio climático famoso mudou o de caír pedra de saraiba arreo sobre as costas dos labregos galegos neste exterminador proceso de extinción como clase, como cultura e, ao cabo, como povo.

É nestas loitas onde emerxe a figura impar e señeira de Lidia Senra, na sua traxectoria de liderado á frente das Comisións Labregas, logo Sindicato Labrego Galego (SLG). Gardo moi vivas na miña retina as primeiriñas imaxes da sua preséncia en actos do sindicato ou do BNG, e nas moitas mobilizacións que abandeirou en primeira liña ao longo deses anos todos. , diáfano no sarillo das palabras e as ideas, xenuinamene paisana na prosodia e na fonética -tan envexábeis e tan secretamente envexadas por min. Máis dunha vez, ao que a eu vía e escoitaba, víñame ás mentes imaxinarme a María Castaña, a sua ancestra paisana luguesa, heroína lexendaria de rebelións populares contra os señores das vidas e facendas dos servos medievais, dos "escravos da terra" de outrora redivivos arestora en análoga condición -que dixera Castelao.

Sabido é que a ideoloxía ultraliberal, esa metamorfose presente do fascismo, ten eliminado do escenário sociopolítico a noción mesma de conflito social: reconvírtea en cuestión de orde pública. Pura e simplesmente. A disidencia criminalízase, a autodefensa das clases esplotadas e espoliadas considérase un ataque ás institucións políticas, o exercizo dos dereitos esmagados unha agresión á autoridade dos governos. Os labregos galegos só reclaman do poder político que os defenda dos lobos e xabaríns que, coa dentamia e os fuciños do capital depredador, andan a destragar a sua facenda. Son iles, os labregos, as vítimas humáns, os cidadáns agredidos -non as alimañas do poder económico depredador. Son iles os exterminados -non a fera exerminadora. A custión é simples e diáfana: cómprelle ao governo escoller, decidir ao servizo de quen quer estar, se dos cidadáns agredidos ou do malandro agresor. Até agora comportouse como un agresor máis. Se cadra non terán os labregos outra opción cá de Rosalía en A xustiza pola man, o estremecedor poema que, de se publicar hoxe, sería se cadra considerado apoloxía do terrorismo. Ou a do Cabanillas de A fouce esquecida -que tamén. Sempre, sempre, o nacionalismo galego defendeu ao campesiñado. Compre que o siga hoxe a defender. Rexamente, sen vacilacións, sen arrodeos. É mesmamente o que Lidia, Carme e máis todas e todos os seus compañeiros e compañeiras seguen a reclamar -entramentras seguen a praticáreno co seu proprio exemplo de xenerosa entrega contra o proceso de exterminio do campesiñado galego. Raiceira, berce e cerna da nosa identidade histórica como povo. Maldicido sexa quen dil renegue.

[http://www.altermundo.org/branas-e-a-crise-que-non-cesa-e-vi/]

A partir deses postulados 1, a descentralización, no proceso discursivo de Brañas, vaise convirtir nun a xeito de talismán ou panacea para a solución terapéutica, non só de todas e cada unha das variantes morfolóxicas da crise, senón mesmo das diversas eivas e malformacións do sistema económico e social daquela vixente. E primordialmente, ou como modelo canónico, a "descentralización rexional", ou sexa, a que adopta a "rexión", e singularmente a "rexión natural", como unidade modélica de referencia macroeconómica, sociocultural e sociopolítica. Mais neste punto quero facer unha miña derradeira consideración, como pontualización semántica, encol deste texto de Brañas.

Nefeito. Pesia a maneira confusa, vacilante ou equívoca en que il adoita empregar o seu léxico, a realidade é que cando Brañas escribe "rexión natural" está a darlle a esa expresión o contido semántico dunha "nación". Veleiqui unha mostra elocuente: "Estas rexións -escribe- son, no meu concepto e no de moitos, entidades nacionais porque ademáis da demarcación xeográfica, da linguaxe, da raza, dos costumes e das tradicións que lles son propias, teñen a conciencia, a persuasión íntima [suliño eu, e ademáis traduzo: "o volkgeist"] da sua persoalidade xurídica e de que forman un todo perfecto e desemellante [volvo suliñar e traducir: "identidade diferenciada" como "suxeitos de dereito"] das outras agrupacións que lles son completamente alleas". E fai unha referencia analóxica que non deixa lugar a dúbidas: "Dende o intre en que o cesarismo ou a diplomacia amalgaman nacionalidades diferentes, o instinto dos povos rebélase contra das divisións artificiais das leis orgánicas e administrativas. No norte endexamáis foi unha verdadeira unión política a de Irlanda, Escocia e o País de Gales a Inglaterra: a nacionalidade imponse". Enfin, a maior abondamento, léde este outro anaco: "A descentralización política e administrativa que veñen dun pacto ou dunha constitución son un mero artificio dos poderes públicos: (…) semellante descentralización que non se funda na natureza, no dereito e na tradición histórica, semellante descentralización que non é nacional, é dicir, rexional [reparade na equiparación], que non atende á persoalidade xurídica das entidades territoriais históricas chamadas rexións naturais, non é a verdadeira descentralización, non é a descentralización rexional que reclamamos para resolver o mesmo a crise agraria cá industrial, a mercantil, a monetaria ou a do crédito bancario".

Coido que non sería forzar a interpretación deses asertos dicirmos que, tácitamente, Brañas rexeita niles calquer federalismo de índole formal pimargalián e defende unha posición ao cabo soberanista como fundamento dun artellamento pluri-rexional/nacional. De feito, no remate da sua análise da crise financeiro-orzamentaria, insiste, facendo desta vez referencia esplícita ás posicións políticas do Rexionalismo galego do seu tempo: "A descentralización é o único remedio: mais non unha descentralización simplesmente administrativa e como a esprican e a defenden algúns políticos doutrinarios (…), senón a descentralización rexional, sustentada e entendida conforme aos principios cardinais e dogmas fundamentais que, con tanta insistencia e entusiasmo como sinxeleza e craridade, anda a espricar o Rexionalismo descontra os seus infames calumniadores, dos seus inconscientes inimigos e da grande masa do vulgo gótico dos Parlamentos e dos caciques de levita das vilas" 2. Certamente podería estar escrito isto nos nosos días, e sería un retrato tan valedeiro da "clase política" desta segunda Restauración borbónica española coma o foi, sen dúbida, da primeira.

X

Neste contexto, cobra pleno sentido a declaración de principios programáticos que Brañas formula, por solpresa, como conclusión do seu discurso académico, encabezada con este envite guindado por un suxeito plural: "Nós, os rexionalistas QUEREMOS". Como vós mesmos podedes comprobar na leitura desa proclama, hai un salto enorme a respeito do deseño tracexado, só tres anos antes, na sua obra máis coñecida: El Regionalismo. Eiquí deslíndanse "dous poderes, separados, distintos, autónomos": central e rexional. Asúmese "que o Poder rexional sexa o único soberano" (suliño eu) na rexión "para dictar as suas leis orgánicas e administrativas", fundado na sua propia Carta constitucional. Proponse "que as atribucións do poder central se reduzan" á resolución dos conflitos interrexionais, as relacións internacionais, as forzas armadas, o orzamento central e as grandes obras públicas de interese xeral. Deféndese a plena potestade lexislativa e xudicial da rexión a respeito do seu ordenamento xurídico civil, mercantil, económico, fiscal e mesmo penal: en todos eses ámbitos, o poder xudicial da rexión fallará até en última instancia, e a lexislación xeral do Estado terá niles "carácter supletorio". A rexión poderá inclusive bater moeda e ter "institutos armados propios".

Remato de vez. E fágoo, a xeito de consideración conclusiva, con palabras de meu escritas hai xa todo un cuarto de século, mais que reitero e manteño inda hoxe ao pé da letra: "Entremedias de todos eses Brañas que se contradin, todos iles certos, identifico a un home que tivo a paixón da Terra, e nil recoñezo sen reparo e conmovido a un devanceiro que asumo con tódalas suas contradicións, como asumo a historia terríbel do meu povo e as terríbeis eivas do seu histórico presente. Ainda non conquerimos nin a sombra do que os nosos devanceiros arelaran. Non chegou o tempo de peneirarmos a nosa historia. Abóndanos, de Brañas, o ter teimado en deschoer vieiros para o país, o seu compromiso veraz con il. Abóndanos o fito chantado na protohistoria do nacionalismo por ese xurdio carballés afincado en Compostela que se chamou, en vida, Alfredo Brañas".

[http://www.altermundo.org/branas-e-a-crise-que-non-cesa-v/]
Non vou facer eiqui unha eséxese do extenso ensaio de Brañas que constitue o obxeto e o contido sustantivo e primordial desta publicación


IX

Non vou facer eiqui unha eséxese do extenso ensaio de Brañas que constitue o obxeto e o contido sustantivo e primordial desta publicación (1): adoito considerar preferíbel que o leitor se encare por si mesmo co texto, exento de preconceitos imbuídos polo prologuista que condicionen a priori a sua leitura e interpretación. Limitareime, xa que logo, a facer algúns comentos referentes á miña propria experiencia como leitor dese ensaio académico de 1892.

Eu percibo no texto de Brañas dous níveis discursivos de diferente índole, que suscitan en min duas distintas ordes de apreciación e avaliación. A primeira atinxe ao que neste seu ensaio consiste en análise e diagnose dos fenómenos constituintes da realidade económica daquela en crise. A segunda refírese aos xuizos de valor enunciados no plano da interpretación causal da patoloxía socieconómica e política analisada e diagnosticada no primeiro nível, xuizos emitidos a traveso do prisma ideolóxico peculiar do autor -prisma, por certo, nunca encuberto nen enmascarado, poucas veces tácito e, pola contra, cáseque sempre honestamente esplicitado por Brañas ao longo de todo o seu discurso.

No primeiro nível, Brañas fai gala duns amplos coñecementos e formación conceitual no eido da economía política, unha abondosa información encol da realidade do seu tempo e máis unha considerábel capacidade analítica dos fenómenos que examina. Dende o exame dos "elementos" constitutivos da "orde económica" e as suas respeitivas etioloxías, até a sistematización das "variedades" e eidos de manifestación da(s) crise(s), con diferenciación das esferas da produción e da circulación, da economía real e a monetaria, das causas próximas e a que il denomina "razón filosófica da crise": coa metalinguaxe da sua época, e con diferentes degraus de acerto na diagnose, aparecen ao longo da sua análise virtualmente tódolos fenómenos que emergullaran no proceso crítico de aquil período histórico -sobreprodución, especulación, "finanzarización", e asi seguido- e debúllase a sintomatoloxía problemática de cada unha das crises parciais ou eidos nos que se manifesta -agraria, industrial, mercantil, monetario-fiduciaria e financeiro-orzamentaria. Obviamente, o termo "finanzarización" non aparece no vocabulario de Brañas, pero si o fenómeno, e ben identificado, como nesta mostra: "afastados os capitais das explotacións agrícolas para interesalos en arriscadas operacións bancarias ou en especulacións bursáteis". Na análise e diagnose da crise monetaria, Brañas chega a formular a proposta dun "novo sistema monetario" bimetalista, inclusive deseñado moi polo miudo.

En troques, no segundo nível, hai duas constantes ideolóxicas que, a xeito de dous leit-motivs recurrentes, percorren todo o proceso discursivo de Brañas. Unha delas é o seu anti-liberalismo -mais non dende unha posición antitética empatizante co socialismo, que Brañas desbota en calquera das suas versións decimonónicas, senón, claro está, dende unha melancónica cosmovisión tradicionalista, que nalguns casos chega a idealizar determinadas formas de organización económica das sociedades do antigo rexime -en larvada contradición, por certo, coas suas posicións a prol da emancipación dos labregos tanto na cuestión galega dos foros canto na cuestión agraria irlandesa fronte aos "land-lords".

A outra é a da dialética centralización-descentralización, que acaba por someter a unha abusiva simplificación o xogo antitético das causas e os remedios da pandemia económica e social enxendrada pola crise do sistema. Dende o arranque mesmo da sección introdutoria do seu ensaio, Brañas denuncia como grave erro "crer que a cuestión obreira, o socialismo, as crises insdustriais, a ruina do crédito público, a guerra de tarifas ou outra semellante equivalen a outras tantas doenzas do corpo social, cando non son máis ca síntomas, efectos naturais dunha especie de conxestión cerebral do Estado á que nós chamamos unitarismo político oucentralización administrativa, económica e fiscal". Mais é na sección III do seu discurso onde vai desenvolver a sua tese "da centralización como causa única (sic) da crise económica", elaborar pola sua conta o "seu verdadeiro concepto", e postular "a descentralización rexional como único (sic) remedio". Convirá se cadra detérmonos un chisco nesta cuestión, que constitue o núcleo ideolóxico-político deste seu discurso.

Brañas considera que a centralización é a "causa xeradora da crise social contemporánea", mais entende que se adoita ter dese fenómeno unha noción "demasiado restrinxida" e cáseque sempre focalizada "nunha das duas formas máis comúns e xerais dela, a saber, a centralización políticae a administrativa". Daquela, Brañas formula unha noción xenérica dese fenómeno, nestes termos: "A centralización é unha idea abstrata: onde quer que exista centralización de forzas,direición única, agrupación nun punto determinado, nunha clase social ou nun círculo moi pequeno do que é común aos demáis puntos, clases ou círculos, onde se vexa unidadeabsorbente, monopolio absoluto ou relativo, e suxeción ou escravitude do que pola sua natureza é vario e múltiple ao uniforme, igualitario e cosmopolita, alí existe, alí alenta, alí se atopa acentralización". Desa noción xenérica de centralización despréndense moi diversas "especies ou formas", pero só catro "xéneros": política, administrativa, económica e fiscal. Curiosamente, a caracterización que il fai da "centralización económica" correspóndese aproximadamente -malia que Brañas esteña nas antípodas de semellante conceición- cunha ben coñecida noción marxián que identifica un fenómeno cardinal do desenvolvemento capitalista, o da constante concentración e centralización do capital, e mesmo relacionada coa acción do poder político burgués. Veleiqui: "A centralización económica, influida e até provocada moitas veces polas duas anteriores [a política e a administrativa], consiste nos monopolios agrícola, fabril, comercial, monetario e do crédito, exercidos en perxuizo das clases medias traballadoras en xeral e da fabrilou obreira en particular" (2). Coido que merece a pena sinalar, á vista destes asertos, alén da contradición ideolóxica que encerran, que a cosmovisión tradicionalista de Brañas, morriñenta dun pasado idealizado, non resulta, porén, ser ideolóxica e socialmente reaccionaria nun senso rigoroso.

[http://www.altermundo.org/branas-e-a-crise-que-non-cesa-iv/]

A segunda e breve pincelada só tenciona sinalar que o fenómeno da chamada "finanzarización" non é de ningún xeito peculiar da crise actual: lonxe diso, é característico -como incidentalmente adiantei máis arriba- da potencia hexemónica en declive, precisamente na etapa de crise da sua hexemonía e correlativamente á sua perda da hexemonía na esfera da produción -ou sexa, na economía real.


VII

Contemplada nunha visión histórica retrospeitiva e a traveso desas claves interpretativas, resulta que a crise á que máis se asemella a actualmente en curso non é a do 1929 e subseguinte Gran Depresión, senón a finisecular do XIX -precisamente, logo, a que Brañas analisa e diagnostica ao seu xeito na sua leición inaugural do curso académico 1892-93 na Universidade compostelán. Nefeito, conforme ao modelo de Arrighi e Silver -e tal como o proprio Arrighi ten aseverado en artigos e entrevistas destes últimos anos, antes de falecer no 2009- a Grande Depresión é a crise "terminal" do período de "caos sistémico" aberto coa Gran Guerra do 1914-18, e portanto marca o peche de aquela "transición hexemónica" co definitivo breakdown da hexemonía británica e o seu relevo polos USA a partir da IIª Guerra Mundial. En troques, os últimos decenios do s. XX constituen a primeira etapa, e non a derradeira, da actual "transición hexemónica", a da "crise hexemónica" que marca o "sinal" (1973) do "longo declive" da hexemonía norteamericán -no que, a partir de 2001-2003, as "guerras preventivas" de invasión en Afganistan e Irak anunciarían o comenzo do "caos sistémico" definitivamente aberto co crack de Wall Street no 2008. Deste xeito -reiterémolo- a fase equivalente á do actual "longo declive" hexemónico dos USA no ciclo históricamente precedente, o británico, sería a que comenza coa "crise sinal" do 1873 e vai durar até a guerra do 14 – "a crise económica da época presente", no rótulo estampado por Alfredo Brañas. Eis o interese dunha releitura do seu discurso neste contexto.

VIII

Duas pinceladas máis quixera darlle a este boceto de exame analóxico da crise do noso tempo coa do tempo de Brañas, consideradas como delambas crises de transicións hexemónicas. A primeira refírese á sua relación con correlativos pocesos bélicos -relación que considero moi relevantemente siñificativa no actual, e tráxico, contexto do "ultra-liberalismo belicista" aberto polo Bush II co seu perverso invento paranoide das "guerras preventivas" contra o suposto "eixo do mal" -e neste ponto botatei man de Wallerstein. Sinala il que, nos tres casos de posicións hexemónicas históricamente sucesivas -holandesa, británica e ianqui- a hexemonía é o resultado de prolongados períodos de expansión competitiva, que dan como resultado "unha particular concentración de poder económico e polìtico", a traveso dun proceso no que o ascenso da potencia emerxente opérase, de maneira sucesiva, nos eidos da produción, do comercio e das finanzas. Precisamente -e atención a isto- o eido das finanzas será a cidadela que o estado hexemónico, na fase do seu declive, manterá como derradeiro reducto da sua hexemonía. Mais -afirma Wallerstein- a hexemonía só resultará asegurada meiante a vitoria nunha "guerra mundial" de tres decenios de duración: a Guerra dos Trinta Anos (1618-48) para a hexemonía holandesa, as Guerras Napoleónicas (1792-1815) para a británica, e as que il denomina Guerras Euroasiáticas (1914-45) para a norteamericana. "As fronteiras económicas do vencedor -engade- expándense mercede ao proprio proceso da guerra, e os acordos interestatais de postguerra están deseñados para fixar esas fronteiras ampliadas e protexelas contra a erosión". Pero, asemade, eses acordos postbélicos instauran algunha modalidade de "liberalismo global" destinado a impór "o principio da libre circulación dos factores de produción por tódolos recantos da economía-mundo". De xeito que o "liberalismo global" cumple a dobre función de afortalar o dominio da potencia hexemónica no seu espazo, e máis de "deslexitimar os esforzos de outros aparellos de estado para actuaren contra a superioridade económica" desa potencia. Seméllame abondo elocuente de seu para precisar calquer caste de comento adicional que o proxecte no panorama do noso presente.

A segunda e breve pincelada só tenciona sinalar que o fenómeno da chamada "finanzarización" non é de ningún xeito peculiar da crise actual: lonxe diso, é característico -como incidentalmente adiantei máis arriba- da potencia hexemónica en declive, precisamente na etapa de crise da sua hexemonía e correlativamente á sua perda da hexemonía na esfera da produción -ou sexa, na economía real. Aconteceu en tódolos procesos de transición hexemónica ao longo da idade moderna. Para o caso do declive británico, que comeza coa Gran Depresión de 1873-96 -a vivida por Brañas- e determina a perda do rol da Gran Bretaña como "obradoiro (industrial) do mundo", limitareime a reproducir uns elocuentes párrafos de Arrighi. Velos eiqui: "Deica a Iª Guerra Mundial, a difusión do industrialismo e do mercantilismo non fixo minguar o rol da Gran Bretaña como cámara de compensación do sistema capitalista mundial. Pola contra: foi precisamente nese período de ocaso da sua supremacía industrial e imperial cando Gran Bretaña máis se beneficiou de ser o centro nervoso do comercio e as finanzas mundiais". E, citando a Hobsbawm, conclue: "Mentras as suas industrias se afundían, as suas finanzas trunfaban, os seus servizos de intermediación no sistema mundial de pagos tornábanse máis indispensábeis. Nefeito, se algunha vez foi Londres o verdadeiro eixo do mundo, e a libra esterlina o seu pear, iso aconteceu entre 1870 e 1913". Tampouco eiquí semella preciso ningún comento translativo ao noso contexto actual.

[http://www.altermundo.org/indignadevos/]

Para Maite Álvarez, que se indigna con razón

Máis dunha vez, mesmo moitas de máis se cadra, téñoo expresado e praticado no Parlamento da Galiza na época en que alí se libraban combates a peito descuberto -combates ideolóxicos e políticos, quero dicir- no canto de xogos de adiviñas, bailes de mascaritas ao compás do rigodón, e "compromisos podres", que diría Lafontaine. Máis dunha vez, dicíavos, teño expresado e praticado, verbalmente e xestualmente, a indignación. E non escribo a "miña" indignación porque non era só nen primordialmente miña: érao dos cidadáns que eu alí representaba, e que me elixiran para iso mesmamente, pra representalos, ou sexa, pra diciren e faceren meiante min o que non podían iles dicir nen facer alí presencialmente. Portanto tamén pra, chegado o caso, expresaren a sua indignación -e chegaba o caso con frecuencia abondo. E, cando chegaba, adoitaba eu espricarlles aos moitos pasmóns que alí sentaban, e só remexían pra me botar en cara a miña actitude, que só se in-digna quen ten dignidade -e a exerce. Claro, porque non abonda téla: compre exercela.

Coa dignidade pasa coma coa liberdade: por moito que se teña, se non se exerce acábase por perdela. De xeito que, unha e outra, compre exercelas. Sobre todo cando están en perigo, cando alguén chas ameaza, cando chas restrinxen ou chas negan -que é mesmamente cando custa, cando compre facer un esforzo e asumir un risco para pólas en acción. Necesario é na vida cotián individual e social. Moito máis necesario aínda na sua proxeción política. Por iso mesmo, se na instancia política, alí onde se moven e actúan os representantes (electos) dos cidadáns, deixa de exercerse a dignidade e facerse valer a liberdade dos representados, terán que ser os cidadáns mesmos os que reactiven o exercizo da sua dignidade e a sua liberdade por iles mesmos directamente, e non só na sociedade civil senón na politica tamén. Comprirá que se "indignen" -e, pola mesma, se rebelen. Ou acaso a revolta non é a tradución da indignación en acto, a traslación dese estado de ánimo e conciencia ética á acción cívica e política?

Dun certo tempo pra acó, eu adoito dicirlles aos amigos de meu, cunha pinga de ironía sarcástica a respeito de min mesmo, que me vexo convirtido nun predicador ambulante, algo así coma o "don Jorgito el inglés" aquil do XIX, o famoso autor de "La Biblia en España". Só que eu non vendo biblias nen libro sagrado ningún. Son un predicador profano: predico a rebelión cívica como exercizo de dignidade democrática e motor da revolta política -que pasa pola desobediencia a un poder que perdeu a sua lexitimidade.

"Re-aprender o irrespeito" era o provocativo título dun alegato satírico anti-gaullista, escrito por François Fonvieille-Alquier e editado a meiados dos sesenta polas edicións de La Table Ronde nunha coleición rotulada Combat -rótulo a mantenta idéntico ao do famoso periódico da Resistencia, editado de primeiras clandestinamente baixo a ocupación nazi, no que Camus publicara as suas punxentes Cartas a un amigo alemán. Ese alegato, construido ao estilo dun manifesto, constituía unha expresión xenuina da ideoloxía republicana radical, característica da tradición revolucionaria "montagnarde" na cultura cívica francesa, e incitaba á revolta fronte ao cesarismo gaullista de entón. Nunha elocuente nota de apresentación, os editores declaraban que o rótulo da coleición "ben puiera ter sido Re-aprender a liberdade", e daban as grazas "aos escritores que teñan a ben manifestar que a liberdade existe aínda, que non está completamente apagada, menos polo feito das proibicións da xustiza ca polo da tan violenta autocensura arestora reinante". O primeiro dos capítulos -algúns diles con rótulos tan gráficos como "O pai", "O totem", "O bruxo ou o exercizo do poder"- debullaba o miolo da custión: "Do cidadán ao súbdito". Da diagnose, escólmovos este aserto: "Eiquí, os golpes de Estado trunfan cando os banqueiros fan cadrar os seus intereses coas paixóns das rás que reclaman un rei, ou cousa polo estilo". E na conclusión, esta sentencia inapelábel: "Refacer un cidadán esixe retorcerlle o pescozo ao imbécil que se agocha disposto a saltar cando pasa un quepis. Abonda dese respeito que supura por ondequer! Abrámoslle paso é impertinencia!".

Lembreime disto todo ao recibir dun amigo de meu noticia doutro alegato-manifesto, absolutamente actual estoutro, que ven de aparecer o mes pasado nunha editorial alternativa francesa e acadar un fulminante éxito de difusión -dez reimpresións e máis de 800.000 exemplares vendidos. Titúlase precisamente Indignez-vous!, "Indignádevos!", e é un opúsculo de só tres ducias de páxinas que, de xeito conciso e directo, argumentan a prol dun chamamento condensado neste enunciado: "Compre indignarse, compre resistir, estamos fartos!". O autor é un vellote nonaxenario, de nome Stéphane Hessel. Fillo de xudeus alemáns inmigrados en Francia nos anos vinte, Hessel combatera na Resistencia, fora apresado polos nazis, torturado e deportado a Buchenwald, de onde lograra fuxir. Despois da guerra chegaría a ser embaixador de Francia, e en 1948 foi un dos redactores da Declaración Universal dos Dereitos Humanos da ONU. Nesa Declaración se inspira, poisque no seu artigo primeiro afirma: "Tódolos seres humáns nacen libres e iguais en dignidade e dereitos", e máis "Iles están dotados de razón e de consciencia e deben actuar uns a respeito dos outros nun esprito de fraternidade". Guiado por eses principios exerceu sempre Hessel como cidadán: protexeu aos arxelinos durante a guerra de liberación contra o estado francés, e nos tempos que andamos segue a defender aos inmigrantes, aos "sen teito", aos "sen papeis" -e aos palestinos fronte ao estado sionista de Israel.

En esencia, o manifesto proponse recuperar os valores polos que a sua xeración loitara hai agora sete décadas, e de feito Hessel reuníuse con antigos membros do Consello Nacional da Resistencia na preparación do seu alegato, e mesmo pon en boca dese histórico organismo algún enunciado desa proclama, como se for un chamamento reeditado nun contexto actual análogo ao de outrora: "O Consello nacional da Resistencia chama aos que construirán este novo século a indignárense perante a desigualdade, a pobreza, as ditaduras fascistoides, a despiedada ditadura económica dos mercados financeiros…" para "encetaren unha insurreción pacífica real" -"unha insurreción pacífica contra o consumo masivo, o desprezo polo débiles e a competencia de todos contra todos". O chamamento vai dirixido primordialmente á xente nova, pra que se opoña a toda caste de totalitarismos, fascismos e ditaduras, e exórtaos a resgataren a "verdadeira democracia", esixiren a independencia dos meios de comunicación e opórense ao "acoso á liberdade de prensa". Fala dunha "amnesia xeralizada" da sociedade, e denuncia o desastre ecolóxico planetario, o desnorte e perda de sentido dos dirixentes políticos actuais e o poder omnímodo da plutocracia: "O poder do diñeiro, que tanto combatemos, nunca foi máis insolente e egoísta, con servidores nas máis altas esferas do Estado".

En suma, un alegato radicalmente demócrata e republicano, dirixido a soerguer a sociedade civil e a esquerda social -isto si, sen nengunha outra concreción máis definida no abano ideolóxico do republicanismo e a esquerda. Nunha entrevista para un semanario francés tamén alternativo, o xornalista menciona unha frase de Sartre que o proprio Hessel cita no seu libriño, e coa que eu concordo -"Sempre se ten razón en revoltarse"- e pergúntalle se existe unha diferencia entre a "revolta" invocada por Sartre e a "indignación" que il propugna. Veleiquí a resposta de Hessel, ideolóxicamente ben siñificativa: "A dignidade, máis que a revolta, é algo que marca ao individuo humán. O cidadán está orgulloso da sua dignidade de home e, cando a sinte atacada, é normal que se indigne". Mais -reitero eu- acaso a revolta non é a tradución da indignación en acto? Revisito O home revoltado de Camus -aquil seu longo e denso ensaio que tanta polémica suscitara na esquerda hai máis de meio século por mor dos seus heterodoxos distingos entre revolta e revolución. E leo: "Mais a revolta é, no home, o rexeitamento de ser tratado como unha cousa e de ser reducido á simples historia". Non sei pra vós, mais, pra min, a revolta é revolución que garante a liberdade. Nen cousificación, nen conversión en monifates da historia. Ou?

[http://www.altermundo.org/branas-e-a-crise-que-non-cesa-iii/]

Estralou así unha crise "de sobre-acumulación" -ou sexa, de acumulación de capital excesiva a respeito das oportunidades de investimento e rendibilidade do capital adicional acumulado en novas actividades produtivas no sistema capitalista mundializado.

IV

Xa que logo, a natureza desta crise non é a que parece, non consiste nos síntomas nos que se manifesta, senón na doenza do corpo social que xenera eses síntomas -tais coma o estoupido da burbulla financeira ou da inmobiliaria, ou a proliferación do desemprego. Nen tampouco comezou a crise cando eclosionaron eses síntomas: pola contra, viña de ben atrás. Non comezou no 2008, cando "súpetamente" rebentaron os grandes xigantes financeiros no mercado bursátel de Wall Street -é dicir, cando infartou o corazón financeiro do imperio e colapsou o fluxo arterial todo do sistema. Nen sequer tampouco cando dos seus precedentes infartos abdominais, digámolo así: os estoupidos de burbullas financeiras en áreas máis periféricas, como a crise mexicana de comenzos dos noventa, recén estreada a flamante área de libre comercio dese país co Canadá e os USA, ou a dos "dragóns" asiáticos pouco despois. Non. A crise de "longa duración" comezou cando, aló polo 1971-73, se colapsou o proceso de expansión constantemente acelerada dos tres decenios precedentes, acadou o climax a progresiva exacerbación das "rivalidades inter-estatais" da economía da metrópole imperial ianqui coas das submetrópoles europeu-oucidental e xaponesa, e os mercados de euro-dólares e petro-dólares escalazaron o sistema monetario internacional (SMI) construído en Bretton Woods (1945) co dólar como patrón divisa-ouro, e Nixon decidiu unilateralmente suprimir (1972) a convertibilidade do dólar en ouro, porque as suas reservas metálicas non daban para atender as obrigas inerentes ao rol atribuído polo SMI a esa divisa como patrón convertíbel.

Estralou así unha crise "de sobre-acumulación" -ou sexa, de acumulación de capital excesiva a respeito das oportunidades de investimento e rendibilidade do capital adicional acumulado en novas actividades produtivas no sistema capitalista mundializado. E dende aquela ese sistema está en crise. Con fases diferentes e traxectoria ondulante en intermitentes alzas e baixas relativas -pero en crise constante até hoxe mesno. Arrighi diría que 1973 marca a "crise-sinal" deste proceso crítico do sistema e máis do declive da hexemonía ianqui dentro dil -e velaí a faciana pola que esta crise amostra máis paralelismo coa do tempo de Brañas, só que, naturalmente, noutro contexto histórico ben diferente e outra etapa do desenvolvemento capitalista ben máis avanzada.

V

Mais, antes de tracexarmos un esbozo desas analoxías, convén clarexar algunhas custións máis que levan suscitado certa confusión. Refírome a que tampouco se trata só da crise dun modelo de xestión da economía capitalista, ou dun modelo de "política económica": do modelo neo-liberal -que eu prefiro chamar ultra-liberal- entronizado polos think-tanks de Hayek, Milton Friedman e os seus famosos "Chicago-boys", inventores da "doutrina do shock" e demiurgos do "capitalismo do desastre", por empregarmos as certeiras denominacións carimbadas por Naomi Klein. Certamente que ese modelo non só entrou en crise, senón que fracasou rotundamente. É máis: ese modelo ven ser, en grande medida, o responsábel de que a crise encetada nos anos setenta, lonxe de ser resolta, desembocase no desastre que a humanidade leva tres decenios a padecer e que se agrava máis a cada pouco -desastre económico, social, cultural, político e ecolóxico. Mais o que está en crise é o proprio sistema-mundo capitalista ao que se lle aplicou ese modelo ultra-liberal de xestión político-económica. Quer dicir que tampouco o modelo keynesián desterrado no seu día polos ultra-liberais resolvería hoxe o problema estrutural que padece o sistema, nen sequer lograría por sí só "reflotar" a economía do seu centro, como recoñecen neo-keynesiáns tan acreditados como o Nobel Paul Krugman, por caso -inanque paliaría, certamente, os efectos máis negativos da crise, e por suposto que non os agravaría como están a facelo as receitas ultraliberais que teimudamente están a aplicarse aínda arestora.

VI

Na sua esclarecedora obra, Chaos and Governance in the Modern World System, asinada conxuntamente coa sua compañeira Beverly Silver, Giovanni Arrighi define o "cambio sistémico" nestes termos: "un proceso de radical reorganización do moderno sistema-mundo que muda substantivamente a natureza dos compoñentes do sistema, a maneira en que eses compoñentes se relacionan uns cos outros, e o xeito en que o sistema opera e se reproduce". Isto equival a dicir que mudan non só os elementos ou estruturas parciais, senón as proprias leis estruturais de composición e transformación do sistema como conxunto ou estrutura global.

Xa a comenzos dos noventa, Eric Hobsbawm, na sua A History of the World 1914-1991, calificara os decenios dos setenta e os oitenta como "décadas de crise universal ou global". Arrighi e Silver diagnostican o proceso crítico aberto durante ese período -e que vai proseguir até os nosos días- como "cambio sistémico", e establecen a sua relación cos procesos históricos de "transición hexemónica". Para detectaren e sistematizaren as analoxías entre os ciclos das sucesivas hexemonías na historia moderna do sistema-mundo, analisan unha tras outra a dos Países Baixos, cuxo declive no s.XVIII marca a transición cara a da Gran Bretaña, en declive á sua vez dende fins do s.XIX para ceder o relevo á dos USA: precisamente o comenzo do declive desta última hexemonía vai vir marcado polo inicio da actual "crise de cambio sistémico", a principos dos setenta. Xa que logo, a crise actual, ademáis de ser sistémica, e pola mesma atinxir a tódalas instancias estruturais do sistema-mundo -económica, ideolóxica e política- é asimesmo a crise da hexemonía da metrópole norteamericán no conglomerado mundial do imperialismo capitalista.

Seguindo os pasos do pioneiro Fernand Braudel, e en paralelo cos traballos doutro grande braudelián como é Inmanuel Wallerstein, Arrighi e Silver formulan o deseño dun modelo de ciclo hexemónico, no que as fases e as transicións están baseadas primordialmente na dinámica endóxena do cambio sistémico -a diferencia de Wallerstein, que en última instancia remíteas a fontes dinámicas esóxenas. Nese modelo -traducíndovolo en termos moi esquemáticos- o ciclo hexemónico consta de tres grandes fases. A primeira é a da hexemonía constituída, na que o estado hexemónico opera unha "reorganización sistémica", emulada por outros estados, e protagoniza un período de "expansión sistémica". A segunda é a fase da transición hexemónica, subdividida á sua vez en duas etapas. Primeiramente, a "crise hexemónica", caracterizada por tres fenómenos cardinais: a exacerbación das rivalidades inter-estatais e da competición inter-empresarial; a agudización dos conflitos sociais; e a emerxencia de "novas configuracións de poder". A seguida, esa crise tradúcese en "creba hexemónica": o esborrallamento da hexemonía orixina unha situación de "caos sistémico" que vai caracterizar ese período, no que se vai ir configurando unha nova e alternativa centralización-concentración de "capacidades sistémicas" da que vai emerxer un "novo estado hexemónico": eis o inicio da terceira fase, a da "nova hexemonía", na que ese novo centro hexemónico de poder vai operar unha nova reorganización sistémica, suscitar a emulación por outros e protagonizar o novo proceso de expansión sistémica -co que se reanuda o ciclo no novo período histórico.

[http://www.altermundo.org/o-dereito-dos-povos-a-decidirmos/]

Cada día que pasa, acontecen feitos e agroman fenómenos que inequívocamente sinalan que o actual rexime político español e a cidadanía que o padece camiñan en direición contraria e sentido histórico inverso un da outra.

Mentres a vertixinosa involución político-institucional arestora en curso está a reducir a cinzas o deseño constitucional dun Estado social de dereito, unha economía social de mercado, e unhas autonomías políticas de primeiro rango para as irredentas "nacionalidades históricas", a cidadanía activa, é dicir, exercente como tal, está a reorganizar o seu artellamento nesas tres frontes cardinais de combate dentro da sociedade civil, no senso gramscián do conceito -a dos dereitos e liberdades fundamentais do cidadán, a do escalazado "welfare-state", e a da realidade plurinacional da pell de brau, en metáfora de Espríu. Medra a diverxencia antre esas duas dinámicas, e comezan a proliferar os síntomas de que pode desembocar, mesmo se cadra abruptamente, nun divorcio irreversíbel antre a "sociedade civil" e a "sociedade polìtica" no espazo peninsuar. Síntomas que o poder político non sabe ou non quer abesullar, coma quen, nun territorio volcánico, non presta atención á emerxencia de fumaceiras que anuncian unha erupción.

Por unha banda, no plano político-institucional, coido que non resulta esaxerado diagnosticar que o rexime político áchase en proceso de descomposición -unha etapa desta segunda Restauración borbónica en certo xeito análoga ou equivalente á da primeira hai cousa de cen anos. O pacto constitucional está rompido por obra dos mesmos actores que foran os seus artífices hai un terzo de século, a soberanía "nacional" cedida á UE e o FMI, os inquilinos do aparello de estado manexados coma monecos de ventrílocuo polo poder imperial e os seus missi dominici, o poder xudicial a facer "mangas e capirotes" dos dereitos cidadáns á marxe de calquer control democrático, a xerarquía católica reinstalada no sectarismo inquisitorial da "cruzada", e o capital financeiro transnacional convirtido en bailleur de fonds dunha metamorfose do nazi-fascismo encarnado nunha ultradereita reacionária e xenófoba disfrazada de popular: a farsa tráxica está servida no "corral nublado" de Max Estrella.

No entanto, por outra banda, a cidadanía activamente desalienada, a que non está disposta a que os cidadáns sexamos reconvirtidos en súbditos, reactiva ou reformula en redes a sua resistencia fronte a poderes económicos, políticos e mediáticos que sistemáticamente agreden nos seus dereitos e intereses ao común cidadán que constitue a maioría social, tanto máis desprotexida canto que a maioría dos trebellos e artefactos ideados e construídos no seu día para representárena e defendérena téñense ido tornando ineficientes ou obsoletos, cando non remataron por funcionaren à rebours. Nese proceso de rearme cidadán, unhas veces rexenéranse ou revitalízanse orgaizacións previamente existentes destragadas ou aletargadas, outras innóvase con fórmulas e métodos que se inspiran, transformándoos, nos forxados no decurso dos grandes movementos emancipadores dos dous pasados séculos -os combates polas liberdades cívicas, as loitas de clase, e os procesos de descolonización e autodeterminación dos povos asoballados. Pero, endemáis, vanse incorporando os enxendrados na esperiéncia dos movementos sociais antisistémicos, xurdidos primeiro e primordialmente na periferia do sistema-mundo fronte á "globalización" ultraliberal durante o último terzo de século, e nos que son chaves a prática da auto-orgaización e a democracia horizontal.

Boa parte deste proceso decorre soterradamente, coma o traballo da vella toupa, baixo a epiderme do corpo social, e nese traxecto a sua actividade non resulta ostensíbel. Eis por que, cando emergulla, adoita acontecer contra pronóstico e como por xeración espontánea -fenómeno consabidamente tan alleo á dinámica social coma á biolóxica. E decote fronte a unha creba ou unha falcatruada do Estado. Así aconteceu na Galiza cando do masivo movemento cidadán Nunca Máis fronte á catástrofe ecolóxica, inanque nada natural, ocasionada polo naufraxio do petroleiro "Prestige" e a necedade do "señor de los hilillos", don Mariano. E así tamén, en Catalunya, coa iniciativa cidadán de convocar consultas a nível municipal sobre a sua independéncia nacional, fronte á indignante bulra consumada polos poderes e institucións do Estado español no esperpéntico "affaire" do Estatut. Paralelamente -millor diría converxentemente- en Euskadi, a base social da esquerda "abertzale" redeseña a sua expresión política, nunha teimosa percura de novas fórmulas eficientes para o logro da paz cívica interna na que proseguir o seu proceso histórico de autodeterminación -mentres a única que non cede un chisco é a violencia institucional do "Estado penitencia", que diría Loïc Wacquant. Tres expresións distintas dun mesmo proceso de reorgaización da cidadanía activa perante un problema común, en tres espazos sociopolíticos diferentes tocantes á sua idiosincrasia ideolóxico-cultural, á sua estrutura social interna, á sua traxectória histórica e ás manifestacións específicas da sua relación conflitiva co Estado español -incluída a forma peculiar de incidéncia en cada caso do fraude da "reforma plolítica" no episodio da transición ao post-franquismo.

Iste é, na miña opinión, o contexto no que compre facermos a leitura da consulta sobre a independéncia de Catalunya celebrada en Barcelona o pasado 10 de abril, como etapa final dun proceso aberto pola iniciativa pioneira no pequeno concello de Arenys de Munt hai cousa de ano e meio, e en cuxas sucesivas convocatorias tiven a fortuna de ser testemuña como observador convidado -e das que vos levo dado conta nesta páxina do GH. A consulta de Barcelona constituía un repto moi singular: as especiais dificuldades que, para a metodoloxía destes referendums non institucionais, supuña abordalas nas cidades grandes, exacerbabanse no caso desa grande urbe hoxendía moi cosmopolita e multicultural, onde o peso relativo de povoación de moi diversa procedéncia e non, ou apenas, integrada no imaxinario catalán é moito meirande. Requería reduplicar os esforzos en orgaización, continxentes de voluntariado e metodoloxía de traballo, e durante un período preparatorio maior. Era, xa que logo, un repto que por unha banda implicaba un risco adicional moi superior ao das consultas precedentes, e por outra banda, en troques, o impacto e resonáncia do resultado serian moito meirandes dentro e fóra do país: un fracaso da consulta en Barcelona podía dar ao traste con boa parte dos efectos do éxito colleitado nas anteriores.

Durante a miña xornada como observador, os meus amigos do CIEMEN confesaban que acadaren unha participación do 15% sería moi satisfatório. Ora, como xa é sabido, a participación superou o 21% -cun 91% "si", un 7% "non", e o resto votos en branco. Reparade neste contraste: poucas semanas antes, a alcaldía de Barcelona convocara institucionalmente un referendum, con grande aparato propagandístico, sobre un controvertido proxecto de reforma no eixo urbán da cidade -e a participación apenas acadara o 12%. E por certo, relembrades cál fora a cota de participación no referendum galego do Estatuto de autonomía do 21-12-1980?; pois consultade os xornais do día seguinte -e veredes. Coido que o devandito contraste resulta elocuente verbo da diagnose exposta por min máis arriba: o decurso diverxente da credibilidade das actuais institucións políticas e a conciencia activa do común en trance de recuperar a iniciativa cívica, social -e política tamén, no senso máis xenuino do conceito. Ou sexa: da cidadanía activa que entende a "sociedade civil" como o escenário das dinámicas de contradición e confrontación social e ideolóxica determinantes da hexemonía que se proxecta sobre a "sociedade polìtica".

Ao remate da xornada, algúns xornalistas perguntabanme cál coidaba eu que ía ser a reacción dos poderes estatais. Díxenlles que a de sempre, pro que me importaba pouco. O importante era a dinámica endóxena do, neste caso, povo catalán e o salto que supuña a esperiéncia das "consultas" no seu proceso cívico-político de autodeterminación -e non tanto polos resultados cuantitativos canto polo cambio cualitativo de panorama que abría para a continuación dese proceso. Os poderes do estado xa se verían obrigados a "quereren" dialogar, cando o proceso acadase o seu ponto de masa crítica. Se aínda daquela estaban a tempo, claro. Porque se cadra xa non estarían en condicións de impediren a "ruptura", de amañaren outra "transición" -de repetiren o fraude polìtico consumado hai un terzo de século no corral nublado hispano. Nen nesta dimensión problematica das cuestións nacionais aínda pendentes, nen no da opresión e esplotación das xentes traballadoras, nen tampouco no da definitiva emancipación cidadá frustrada no post-franquismo. En suma, nas tres dimensións dialéticas axiais para a instauración da independéncia e a liberdade republicás no senso riguroso do conceito -coa indispensábel e correlativa exclusión de calquer "restauración" institucional arqueolóxica, madia leva. Ésa é a miña espranza -a nosa espranza, quero dicir: a d@s cidadáns do común democráticamente exercentes, sexamos galeg@s, cataláns, euskaldúns ou españois de nación.

[http://www.altermundo.org/branas-e-a-crise-que-non-cesa-i/]
Hai aínda poucas semanas que saíu do prelo, editada en versión galega por Toxosoutos e Unipro-editorial, a leición que pronunciara Alfredo Brañas na Universidade de Santiago en 1892: "A crise económica na época presente e a descentralización rexional". Un dos editores, Afonso Ribas, propuxérame facer un limiar para esta reaparición dese moi esquencido ensaio de Brañas que, malia ser publicado daquela, nunca volvera ser imprentado até agora. Aparecida esta nova edición, algún amigo enredante suxeríume partir o meu limiar en anacos pra publicalo, "por entregas", nesta páxina dominical do GH. Deixeime convencer, e velaí vos van a partir de hoxe, coas oportunas licencias dos editores e máis do paciente Tano. Disque haberá un agasallo para quen de vós dea chegado ao final da série sen indixestión de pedra -limiar, claro. A silicose seica está descartada -mais eu, que vós, non fiaría: o esnaquizado feito con rebarbadora levanta moito póo.

Esta publicación debémoslla ao amor á Terra e á xenerosa iniciativa emprendedora de Afonso Ribas, un dos corazóns protagonistas e cerebros artífices de duas fermosas aventuras editoriais na Galiza contemporán, a infelizmente efémera da pioneira revista "Teima" -cando a longa noite de pedra semellaba rebentar de vez en alba de groria- e a felizmente duradoira da fecunda editorial "Laiovento". Duas andainas nas que eu tiven a fortuna de ser un seu compañeiro de combate cultural, como o fora de combate político cando eramos "pexegos" os dous, inda non escachizada a pedra de aquela noite interminábel. Forxouse así entre nós unha amizade fraternal que perdura, e un recíproco entendemento baseado na comunidade de idearios e arelas que partillamos activamente verbo da emancipación do noso povo, e que abrolla decote nas nosas conversas e ás veces coalla en proxecto por obra da sua entusiasta iniciativa. Tal é o caso desta primeira edición en idioma galego dunha das pezas ensaísticas menos coñecidas de Alfredo Brañas.

Haberá cousa de dous anos que, nun serán de palique con Afonso arredor duns faiscantes viños da raia galego-portuguesa -dises que il tan ben coñece e tanto estima- a singladura da nosa conversa recalou na abra Brañas. Coido que fora il quen relembrara a referencia que eu fixera hai anos, nun meu xa vello texto, a un insólito programa político que Brañas enunciara en certa ocasión -insólito porque, considerado na sua textualidade, resultaba enchoupado dun soberanismo galego precoz para o seu tempo e disonante do canon rexionalista característico da sua obra máis difundida e do pensamento considerado xenuinamente peculiar seu. Rememoramos xuntos que non menos insólita resultaba ser a ocasión escollida por Brañas para publicitar ese programa, poisque o fixera a xeito de colofón do discurso que pronunciara como leición inaugural do curso 1892-93 da Universidade compostelán, na que, como é sabido, profesaba a cátedra de Economía Política -e, dadas as convencións inda hoxe imperantes, non parece ser un acto académico solemne desa caste o máis acaído para proclamar "urbi et orbe" unha posición ideolóxica persoal e guindarlle ao público un programa político, por riba tan heterodoxos unha e outro naquel contexto e en boca dunha figura tan conservadora e respeitosa das liturxias sociais estabrecidas como disque era o Brañas.

Rexoubamos e rímonos un cacho imaxinándomos a escena, e fixémonos de voz alta interrogacións e conxeturas varias verbo da enigmática e contraditoria persoalidade do Brañas patriota galego e tradicionalista, católico e antiforista, aristócrata de esprito e exaltador dos labregos, ademirador da Irlanda independentista e simples rexionalista pro domo sua -ou se cadra cripto-nacionalista como eu aventurara… Volvinlle contar -pois seguramente non era a primeira vez que o facía- a peripecia do exemplar que eu posuira dese discurso. Un vello volume que eu recordaba de sempre na biblioteca do meu pai, encadernado en pastas duras, impreso na de Paredes -a compostelán Imprenta Paredes, hoxe desaparecida, tan presente na miña memoria infantil e adolescente porque un fillo do impresor estudaba piano coa mesma mestra ca min. Ese volume fora un agasallo das irmás de Brañas, que tiñan unha escola na que o meu pai estudara cando neno, igual que un exemplar de El Regionalismo coa sinatura do autor. Fora meu pai quen me iniciara no coñecemento da figura e a obra de Brañas, e transmitírame moitos dados e anécdotas encol da sua persoalidade e a sua vida que lle contaran as irmás, coas que il mantivera unha agarimosa relación mentras viviron -e que co tempo fun esquecendo, mais seguro que ficaron encovadas no limbo da miña memoria. E regalárame eses dous volumes cando eu gañara a miña cátedra -mais ao cabo ían desaparecer da miña biblioteca nun trance crítico da miña vida que non ven a conto relembrar.

A leición de Brañas versaba sobre a crise económica da sua época, e o relembrármolo ocasionou que a nosa conversa virase cara a crise financeira que arestora estaba a estoupar no corazón do imperio. Néstas, ao Afonso ocurríuselle suxerir a oportunidade de editar agora ese discurso traducido ao galego. Dito e feito -o Afonso évos un home resolutivo: púxose á obra decontado. Mais, non dispóndomos do volume que eu posuira, compríalle percurar outro exemplar asequíbel para traballar nil -e non semellaba doado, dada a rareza de aquela publicación. Resolveulle o problema a impar "Biblioteca Penzol": alí estaba a obra, e permitíronlla fotocopiar. Púxose a traducila il mesmo -e velaeiqui está.

Como se fose un aceno de complicidade dos nosos devanceiros máis egrexios, o exemplar da "Penzol" que teño, fotocopiado, perante os meus ollos leva estampadas na portada interior, con inconfundíbel escritura autógrafa, esta lenda: "R. Otero Pedrayo/ Sant Iago de Compostela/ 31 xaneiro 1957". Asi que era iste o exemplar de Don Ramón… E, cousa para min rechamante, non o dera adequirido -seguro que non o dera achado- até nada menos que xaneiro do ano 1957, ou sexa, durante o penúltimo curso da sua serodia profesión docente como catedrático de Xeografía na Universidade compostelán -xubilaríano no 1958, ao cumplir os setenta anos e, como é ben sabido, por mor da represión que padecera por parte do fascista rexime franquista, o criador da primeira e inda hoxe paradigmática "teoría xeral" da xeografía galega non puidera acceder á cátedra dese eido científico na universidade da sua nación até o curso 1952-53, cumplidos xa os sesenta e catro anos de idade.

No reverso en branco desa mesma folla, Don Ramón -que era abondo máis metódico do que dan a entender os estereotipos da sua persoalidade humán máis comunmente difundidos- compuxo tamén do seu puño e letra un índice dos capítulos do libro, coa correlativa paxinación. E na cabeceira da páxina na que comenza a "Introducción" do discurso de Brañas, topámonos con outra solpresa para quen suscreben a tópica imaxe dun Otero ideolóxicamente conservadurista e transnoitado, poisque aí estampa il a sentencia de Concepción Arenal que transcribo literalmente para vós a seguida: "Se mencionan y discuten diferentes crisis q/ tienen mas ó menos influencia en el bienestar del obrero… pero no se habla de Crisis intelectual q/ existe y es factor poderoso de los problemas sociales. (C.Arenal – La instrucn. del obrero.) -inf. 1892-". Finísimo e elegante xeito tácito de se distanciar ideolóxicamente con ironía da cosmovisión de Brañas, ou, pola contra, apoiatura a algunhas das matinacións contidas nese primeiro treito da obra? A vós, leitores, corresponde xulgáredes co voso proprio criterio.

[http://www.altermundo.org/eses-farsantes-xenocidas-recunque/]

X. M. Beiras-. Hoxe vai de confidencias. Desculpade. Si, pídovos desculpas xa por adiantado. Polo que poida haber de impudicia, ou cando menos de falla de pudor, na práctica de vos facer confidencias nun lugar que está fóra da privacidade.

Mais, se cadra, é ese o único privilexio que podemos reclamar os vellos, ou sexa, os que apenas temos xa por diante outro horizonte ca facermos mutis polo foro, desaparecermos do cenário da "comédie humaine" balzaquián. Ou, máis perto e acaídamente, brechtián. É dicir, tráxica -como o é, no seu trasunto profundo, toda auténtica "comedia" -que non "vaudeville". Talmente cáseque tódalas de Moliêre, a empezar por Le malade imaginaire, escrita cando il sabíase ben real e incurábelmente enfermo. Mais non quero nen vou, líbreme deus, abrir eiquí un heterodoxo e intrusista debate "transversal" encol de Molière nen da comedia nen calquer outra variedade do xénero teatral. Incluída -é dicir, excluída- tamén a política. A máis procaz e única perniciosa, permitídeme aventurar. Non vaia ser que, mesmo involuntariamente, caia eu na trapela inventada no seu dia polos "neo-cons" gringos, e esparexida logo até os confíns do seu imperio, de provocar ou suscitar, a xeito de "operacións de distración" en momentos críticos, debates sobre temas "transversais", a saber, aquiles que fenden a necesaria homoxeneidade ideolóxica da opinión cívica de esquerdas. Temas abondo diversos na sua índole, dende a homosexualidade ao status cívico-político dos negros nordeamericáns ou dos "chicanos", dende as cuestións nacionais abafadas en estados represores coma o español deica o uso do veo por raparigas musulmás inmigradas -o "veo mediático", en certeira ironía metafórica de Pierre Tévanian alusiva ao "falso debate" francés de hai un lustro. Unha táctica -non por archicoñecida menos eficaz, infortunadamente- adroleiramente reactivada nos últimos meses a respeito dos procesos de rebelión cívica desencadeados no mundo árabe. E velaí ven a primeira confidencia.

Levo máis de cinco anos a escribir semanalmente a miña "prédica dominical" -como a chamo eu por aquilo de rir de min mesmo- nesta terceira páxina do GH, mercede á benevolente liberalidade dos responsábeis do xornal. Nunca tal pensara -ser quen de manter durante tanto tempo a miña asiduidade, quero dicir. Exerzo semanalmente eiqui a liberdade de expresión e de provocación -no senso máis proprio deste segundo termo. Procuro, iso si, ser veraz e argüir as miñas aseveracións. Disque hai leitores que visitan esta páxina, e que mesmo hainos que aprezan e sintonizan co que escribo. Pasmoso!. Pois ben. Debo confesarvos que, dun tempo pra acó, adoita virme ás mentes a lembranza da idade xa remota na que, polo vran, cando neno, e neno enviso, ensimesmado, nas praias de Coruxo ou de Rodeira, debuxaba cunha pena de gaivota paxaros, bonecos humáns ou barquiños de vela na area húmida endurecida polo sol na baixamar. A dimensión do tempo, na miña vivencia infantil, era a que Pepe Cáccamo xenialmente denominou "calendário perpétuo" no rótulo dun seu poemario. Mais a duración real dos meus debuxos era a do tempo que tardaba en voltar o abalo da maré e apagalos, como dirían alén-Miño: no debalo seguinte, volvía emergullar o leito de area no que eu debuxara, só que liso outravolta coma madeira traballada á garlopa, sen pegada ningunha dos debuxos que asucara eu nela. Adóitase dicir a este respeito aquilo de "é coma escribir na auga". Nunca lle atopei senso ningún: na auga é imposíbel chegar a escribir. Si, en troques, na franxa inter-mareal das nosas praias de fina area branca coma fariña triga. Escritura efémera, claro é, que só dura até o seguinte abalo do mar. E xa non son un neno pra xogar a debuxar palabras na area, nen a miña vivencia do tempo é un calendario perpetuo. Ou se cadra si. Ou condúzome coma se o fose. Se cadra nunca deixei de ser tal -e por iso nen sei mintir nen renuncio a dicir "non". Inanque o abalo das marés de opinión mediáticamente propulsadas apaguen cada doce horas as miñas palabras -e, o que si importa, fagan estragos nas mentes de moitos que teño por copartícipes en idearios e combates emancipadores, onde quer que nacesen e habiten. Os estragos das "operacións de distración" confundidoras e alienadoras armadas pola feroz guerra ideolóxica actual. Confidencia primeira, anunciáravos. Pois hai máis.

Confésovos tamén que me sinto cada día máis "becho raro", e máis abraiado perante o encerello de posicións incomprensíbelmente -para min- discordantes dentro da esquerda encol de graves problemas actuais que deberan suscitar unha avaliación e resposta homoxéneas e "en bloque" -sen alusións. Encerello que se ensarilla tanto na meada da "vella" esquerda coma da "nova" arredor de custións que deberan estar ben clariñas para as duas -ou cando menos para a "nova", se é que algo adeprendeu da "vella", dos seus acertos e dos seus erros, ou sexa da sua historia, e se é que asumiu e incorporou, sequer fose "a beneficio de inventário", a ricaz herdanza de idearios e combates emancipadores contida nesa história. Lévome perguntado moitas veces, ao longo destes últimos decenios, se así foi ou non, para acabar arestora con máis serias dúbidas a cada pouco de que así fose. E en custións de natureza moi disímil e de ubicacións moi distantes entre si, mais todas elas cun nexo común: o de estaren a abrollar en forma de conflitos que estoupan no marco do actual "caos sistémico" -un caos, porén, no que o ultraliberalismo leva políticamente a batuta, ou millor dito, brande a moca, e a hexemonía en declive está a pegar -militarmente, económicamente, mais ideolóxica e propagandísticamente tamén- os coletazos espasmódicos da sua delongada agunía -terroríficos e brutalmente letais coletazos do mastodóntico brontosaurio que ela é, e que ciscan coma formigas aos grupos humáns en todas direicións.

Por caso, a custión da auga, xa non só como problema actualmente universal, senón na sua concreción problemática na Galiza, tanto no contexto xeo-natural canto no socio-económico e socio-cultural. Perante ese problema, hai determinadas posicións ecoloxistas que padecen un problema de visión que, diría eu, consiste nisto: para comprender a repercusión social de fenómenos que teñen a sua matriz orixinaria na relación humanidade-biosfera, e portanto no eido problemático dos ecosistemas, compre operar con categorías forxadas na análise social -polo pensamento crítico da ilustración revolucionaria, claro é- e non só coas da ecoloxía. Dito doutro xeito: os problemas "ambientais" son, en rigor, "socio-ambientais". Mais certas achegas ecoloxistas descoñecen ou prescinden desas análises, ou simplesmente proxectan, na diagnose da problemática das formacións sociais tocante ao seu artellamento coa biosfera, as "leis da natureza", dito así para entendérmonos -sen teren en conta que a sua incidencia nas comunidades humáns, que son formacións sociais, operan a traveso da estrutura interna delas configurada en clases sociais, movida por conflitos antagónicos, e asi seguido. As comunidades humáns son subconxuntos da biosfera, certamente, mais non son unha simples prolongación da natureza: hai unha discontinuidade no tránsito dun a outro deses espazos -de xeito que os problemas meioambientais, dentro das sociedades, convírtense en problemas sociais.

Pero moito máis grave e desacougante me resulta ser, encomasí, o desnorte ou confusión reinante en segmentos da esquerda real e até ilustrada verbo de algúns dos procesos en curso nos países árabes -nomeadamente o conflito libio. E vou servos "confidencialmente" moi claro e rotundo. Gadafi é un déspota venal e sen escrúpulos? Vale. Acaso non o son os seus amigos e aduladores de inda onte como os Bush II, Blair, Sarko, Berlusco e demáis, que sabían pefeitamente quen era o persoaxe?. Acaso os Bush-Blair-Netanyahu-Aznar teñen ás suas costas menos mortos e menos crimes ca os Gadafi de turno?. Pois a vítima propiciatoria dos uns e mailos outros son os povos, coma o libio -que é o que a min me importa, mais parece que fica fóra de foco nas controversias. E en todo caso, Gadafi non é o problema. Se o fose, podíano ter resolto hai ben tempo. Gadafi é a coartada -cousa ben distinta, abofé. Relembro agora unha famosa pasaxe de L"espoir, a famosa novela de Malraux sobre a guerra de España, na que il combatera nas brigadas internacionais. Discutían dous combatentes republicáns, e un diles, García, coido recordar, dicíalle ao outro que o problema non era Franco, a quen despectivamente chamaba petit apprenti de dictateur, senón os reximes nazi alemán e fascista italián que respaldaban e armaban aos sublevados. E, alén de que o petit apprenti medrou e adeprendeu abondo, a historia corrobora que o García estaba no certo.

Ao meu ver, os "nazis de arestora" sóno o "fascismo financeiro" globalizado que camiña da man co sionismo mesiánico. E eu son un vello que segue a considerar aos nazis de arestora coma o inimigo principal da humanidade. Combatelos de calquer xeito é pra min a prioridade na loita emancipatoria dos cidadáns e os povos deste planeta en perigo de "solución final". Para iso, a esquerda do centro do sistema, vella ou nova, ten que proceder a duas remudas na sua óptica ideolóxica. A primeira consiste en deixar de concebir á esquerda, ou sexa a si mesma, nos esquemas do sistema -porque, de non facer tal, só contribuirá, dialéticamente, a reproducilo. E a segunda, en deixar de ollar á periferia cos lentes do centro e mesmo, en troques, aprender a dexergar o sistema dende a perifeira, a examinalo cos lentes do sul -a exploralo guiada pola "epistemoloxía do sul". Mais poucos o intentan. Menos aínda o fan. Por iso eu son, ou síntome, como un "becho raro". Un vello lagarto arnal verdeprata -dos que xa en Galiza estamos tamén en extinción.

[http://www.altermundo.org/eses-farsantes-xenocidas/]

Mohamed Hassan é etiope. Activo nos movementos estudantís do seu país cando da revolución socialista do 1974, graduaríase en ciencias políticas en Exipto e logo en administración pública en Bruxelas, e máis tarde exercería funcións diplomáticas por Etiopia nos anos noventa.

Está considerado como un dos millores coñecedores contemporáns do mundo árabe e musulman, e ten colaborado en diversas obras encol do nacionalismo árabe e dos movementos islámicos, ademáis de ser co-autor dun título de referéncia sobre a invasión de Irak (L"Irak sous l"occupation, 2003).

Na recente entrevista que vou glosar brevemente para vós, Hassan tracexa unha diagnose ao meu ver moi lúcida do conflito que desencadeou o ataque militar imperial contra Libia, contextualizado tánto nun esclarecedor repaso do seu pasado histórico -"para entendermos correctamente os acontecementos actuais cómpre situármolos no seu contexto histórico"- canto na análise das suas analoxías e desemellanzas cos procesos coetáneos en Tunisia e Exipto.

Para empezar, posiciónase fronte ao rexime de Gadafi sen conmiseración algunha: "En Libia, o rexime de Muhamar Al-Gadafi é corrupto, monopoliza unha grande parte da riqueza do país, e sempre reprimíu severamente calquer tipo de oposición". Portanto, no plano político interno, no que atinxe ás liberdades democráticas e á conduta do rexime, as analoxías cos casos exipcio e tunesino son claras. Porén, tanto en Tunisia coma en Exipto, o detonante da rebelión cívica foino a degradada situación económica e social, bruscamente exacerbada polo impacto combinado da crise e das "receitas" ultraliberais, ao que lle puxo o ramo a crise alimentaria -como xa teñen sinalado os analistas máis solventes. Mais nese plano a situación libia era ben diferente.

Nefeito. Os recursos do petróleo, nacionalizado por Gadafi hai xa catro décadas, non só enriqueceron á "elite do poder": alén de finanzaren un crecemento económico que levou a renda per capita a un nivel duns 11.000 dólares -malia que as desigualdades na sua distribución seguen a ser grandes- e absorbeu inmigración de forza de traballo -no canto de padecer unha sangría emigratoria coma os países da contorna- tamén foron investidos en sistemas gratuitos de ensino, saúde e servizos públicos e sociais que situaron a Libia no "índice de desenvolvemento humán" máis alto de África. Aínda hai só catro anos que Tony Giddens -o célebre asesor de Tony Blair no invento da famosa "terceira vía"- profetizara que "Libia será en duas ou tres décadas unha Noruega do norte de África: próspera, igualitaria e progresista". Nada menos -cousas veredes!.

De xeito que, como di Hassan, "as condicións sociais das xentes en Libia son millores ca nos países viciños. A esperanza de vida en Libia é maior que no resto de África. Os sistemas de saúde e educación son bós. Xa que logo, en Libia non se dan as mesmas condicións obxetivas (internas) que deron lugar ás rebelións populares en Tunisia e Exipto". Daquela, cómo se esprica o que está a acontecer?. As claves da resposta sitúanse primordialmente, neste caso, no plano político externo ou, noutras verbas, na dimensión xeopolítica da "cuestión Libia", e para a sua cabal intelixibidade non abonda con analisar o panorama presente: compre repasar a traxectoria histórica desa "cuestión" dende o s. XIX, cando Libia era unha provincia do Imperio Otomano, e especialmente dende a longa guerra de resistencia liderada polo lexendario Omar Al-Mukhtar, "O león do deserto", contra o exército de ocupación italiano no tempo de Mussolini. Hassan fai, na entrevista, un excelente relato interpretativo que, obviamente, non podo reproducirvos hoxe eiqui -se cadra outro día.

Mais sen facermos retrospectiva histórica, abonda agora coa diagnose da conxuntura actual que vos transcribo a seguida. "As potencias imperialistas están en declive mentras que outras forzas van en aumento. (…) En resume, o imperialismo está en crise" -eis a "crise de hexemonía" que desemboca en "caos sistémico", Arrighi "dixit". Nese contexto, "a revolución de Tunisia pillou realmente por solpresa a Oucidente. A caída de Mubarak aínda máis. Washington tenta recuperar a sua influencia sobre eses movementos populares, pero o seu control esváese. En Tunisia, o primeiro ministro Mohamad Ghanouchi, un produto directo da ditadura de Ben Ali, estaba destinado a controlar a transición efectuando un cambio ilusorio, mais a determinación do povo obrigouno a renunciar. En Exipto, os EEUU contaban co exército pra manteren un sistema aceptábel, mais en moitos cuarteis de todo o país os oficiais novos están a orgaizárense en comités revolucionarios en apoio do povo exipcio -incluso arrestaron a algúns dos oficiais relacionados co rexime de Mubarak. A rexión podería íreselles das mans aos EEUU. A intervención en Libia permitiríalles crebar o movemento revolucionario e evitar a sua propagación ao resto do mundo árabe e África. E outro perigo para EEUU é a posíbel aparición de gobernos anti-imperialistas en Tunisia e Exipto. Se iso sucedese, Gadafi xa non estaría isolado e podería incumplir os acordos suscritos con Oucidente. Libia, Exipto e Tunisia poderíanse unir para formaren un bloque anti-imperialista. Con todolos recursos que posuen, especialmente as grandes reservas de divisas libias, os tres poderíanse convirtir nunha potencia rexional importante, probabelmente máis importante ca Turquía".

Certamente hai tamén claves internas peculiares, nas que Hassan non lle aforra graves responsabilidades a Gadafi. Primeiro, no seu enfoque da revolución libia. Enfoque "teórico", ou doutrinal: "A teoría desenvolvida no Libro Verde é un remexido de anti-imperialismo, islamismo, nacionalismo, capitalismo de Estado e outras cousas". Logo, na posta en prática: "Non se pode ter éxito nunha revolución se non se desenvolven a harmonía nacional, a xustiza social e unha distribución equitativa da riqueza. Porén, Gadafi non eliminou as práticas discriminatorias (tribais) que formaban parte da tradición libia dende moito tempo atrás". Ademáis, "tampouco Gadafi construíu un partido político acaído para implementar a revolución. A revolución libia convirtíuse no proxecto dun home. E cando se abríu unha fochanca entre o líder e o seu povo, a forza e a represión viñeron encher ese oco. O exceso seguíu ao exceso, a corrupción extendeuse, as diferencias tribais cristaizaron". Mais Hassan tampouco lle aforra duras críticas á oposición: "Quen son? Cál é o seu programa? Se realmente queren emprender unha revolución democrática, por qué recuperan as bandeiras do rei Idris (o "rei títere" imposto por británicos e franceses en 1951), símbolo da época na que a Cirenaica (o leste do país onde está Bengassi) era a provincia dominante?. Non se pode provocar unha guerra civil no proprio país sen poñelo en risco de balcanización".

E o colofón: "As potencias oucidentais e o movemento denominado de oposición (…) non están interesados nunha solución pacífica ao conflito. Mais os efectos dunha intervención da OTAN serían desastrosos. Xa vimos o que ocorreu en Kosovo ou Afganistán. Polo demáis, a agresión militar podería alentar aos grupos islamistas a entraren en Libia e convirtírena nun segundo Irak. Xa hai grupos armados en Níger que ninguén puido controlar. A sua influencia podería extenderse a Libia, Chad, Malí e Alxeria. Coa intervención militar, o imperialismo está a abrir as portas do inferno. O povo libio merece algo millor que ese movemento de oposición que está a afundir o país no caos. Cómprelle un movemento realmente democrático que sustitua ao rexime de Gadafi. En ningún caso merecen os libios unha agresión militar. Porén, as forzas imperialistas en retroceso semellan dispostas a unha ofensiva contra-revolucionaria no mundo árabe. Atacar a Libia é a sua solución de urxencia. Mais están a se dispararen nos pés".

Polo momento, xa o vedes, disparan contra civís. Digamos millor: contra uns civís determinados, disque en defensa dos "dereitos humanos" de outros civís determinados tamén. Reprodúcese outravolta aquela sinistra distinción entre "menschen" e "untermenschen", humanos e "sub-humanos". Irakís, afganos, palestinos, sharauis son "untermenschen", son sub-humanos, seica. Tamén os rebeldes desarmados de Bahrein, do Yemen. E os libios non armados contra o rexime. Aos seus agresores, a ONU non lles declara a guerra. Inxénuo de min, como llela ía declarar!: sería unha inefábel auto-declaración de guerra dos nazis de arestora. Eses farsantes xenocidas -digo eu.

[http://www.altermundo.org/o-roubo-da-auga-iii/]
A Carta Europea da Auga, que data do 1968, fai unha declaración de principios, nunha ducia de artigos, que comenza por esta afirmación (art. 1): "Non hai vida sen auga. A auga é un tesouro indispensábel para toda actividade humana". Consecuentemente con ese principio cardinal declara logo (art. 10): "A auga é un ben común, cun valor que debe ser recoñecido por todos". Xa que logo, se é un ben común, non pode ser nen privatizado nen mercantilizado -é dicir, non pode ser sometido ás leis do mercado, non pode ser convirtido nunha mercaduría que se vende no mercado, non pode ser obxeto de compra-venda meiante un prezo. É máis: se a auga "é un tesouro indispensábel" para a vida humá, o seu valor non ten prezo. E máis aínda: se "non hai vida sen auga", ningún ser humán poderá ser obrigado a pagar un prezo por ela -a satisfación da sua necesidade de auga non pode depender da sua capacidade adquisitiva.

Derívase do devandito que o acceso ao uso ou consumo da auga é un dereito consustancial co proprio dereito á vida: un dereito humano fundamental. No entanto, así como o dereito á vida xa fora proclamado pola ONU na Declaración Universal dos Dereitos Humanos do 1948 (a. 3), e mesmo esplícitamente referido á alimentación como unha das suas concrecións (a. 25), en troques compriría agardar a xullo do 2010 para que as Nacións Unidas fixesen outro tanto a respeito da auga, e declarasen o "dereito á auga potábel" como "un dereito humano esencial para o pleno disfroite da vida e de tódolos demáis dereitos humáns". Ora, unha vez sentado esplícitamente ese principio, fica amparado pola norma (a. 30) da Declaración Universal que lle nega "dereito algún ao Estado, a un grupo ou a unha persoa para (…) realizar actos tendentes á supresión de calquera dos dereitos e liberdades proclamados nesta Declaración": ou sexa tamén, portanto, do "dereito humano esencial" á auga.

Pois ben: á luz destes principios universalmente declarados pola ONU, resulta que a Lei de Augas de Galicia, aprobada o pasado outono no Parlamento autónomo pola metade máis un dos seus membros, constitue un "acto (lexislativo) tendente á supresión" do "dereito humano esencial" dos cidadáns galegos ao uso da auga "para o pleno disfroite da vida e de tódolos dereitos humáns". Non é unha brincadeira: esa Lei consuma unha confiscación das augas todas do noso país para convirtilas nunha mercaduría que pon en mans de "Augas de Galicia": unha "entidade de dereito público", disque, mais que "axustará regularmente a súa actuación ao dereito privado" -atádeme esa mosca polo rabo.

Dicíavos eu nunha entrega anterior que a mercantilización da auga comezara pola dos servizos de suministro -as "traídas de auga potábel"- ás aglomeración urbáns: a prática das "concesións" deses servizos, feitas polas administracións públicas municipais a favor de empresas privadas, implicou unha encuberta mercantilización de facto dos servizos públicos de abastecemento a traveso da privatización da sua xestión. Mais agora, coa nova Lei, é a propria auga o que se mercantiliza: non só deixa de ser un ben libre, non só deixa de ser un recurso natural obxeto dun "dereito humano esencial", senón que tamén perde a sua índole de ben público, universal e social pra se convirtir nun produto estritamente mercantil. En concisas palabras recentes do meu amigo Lolo Docampo: "Esta Lei permitirá facer negocio coa planificación hidrolóxica, coa construción de infraestruturas (que normalmente fanse con axudas públicas), co prezo a pagar polo uso do ben (canon da auga), coa taxa polo suministro, e co canon de vertido". Nefeito, atinxe a todos eses eidos e dimensións dos sistemas hídricos e do "ciclo da auga", e abrangue tódalas castes de augas, formas de captación e reximes de posesión e uso delas.

Duas son as chaves mestras do espólio "legal" da auga como ben común. A primeira estriba na reforma da administración hidráulica galega preexistente, que deturpa a sua natureza. Até agora existía (Lei 8/1993), por unha banda, un "organismo administrativo autónomo " (denominado Augas de Galicia) dependente do Consello da Xunta e, pola outra, unha Empresa Pública de Obras e Servizos Hidráulicos. A nova lei méteo todo no saco dunha soa entidade de nova criación: a nova Augas de Galicia. Disque pra "rematar con esa dicotomía administrativa", seica "insuficientemente fundamentada". Mais o que non "fundamenta" o lexislador é mesmamente as vantaxes desa unificación. E o que escamotea é a mudanza de natureza xurídica que implica: a nova Augas de Galicia é un "ente público", mais non un organismo de rexime administrativo, e que se rexe polo dereito privado (a. 9), e non polo dereito público administrativo -"agás as excepcións que prevé esta lei". Está claro: é unha camuflada privatización de facto da administración hidráulica galega. Por riba, "a vontade da lei é facer da entidade Augas de Galicia a administración única e ordinaria da política de augas en Galicia (…) atribuíndolle (a. 11) as competencias xerais no ámbito das augas e as obras hidráulicas, e engadindo as competencias proprias da política de abastecemento e de saneamento, así como a intervención na planificación territorial e urbanística que lle corresponde á administración da Comunidade Autónoma" (!!). Nada menos. Ou sexa: que tódalas competencias do poder político autónomo galego pasan ás mans dunha "entidade (que) axustará regularmente a sua actuación ao dereito privado"!. Maravilloso xeito de utilizar a instalación nas institucións do poder político para erradicar a natureza pública, administrativa e política dos trebellos operativos desas mesmas institucións: razón teño eu en chamar "brigada de demolicións" aos actuais inquilinos das institucións da autonomía política galega.

A segunda chave mestra do espólio consiste na descaradamente esplícita conversión da auga -das augas todas do noso país- en mercadoría sometida a un prezo. Mercadoría de obrigada adquisición -poisque ninguén pode prescindir do uso e/ou consumo da agua. Prezo de monopólio de oferta, asemade -poisque só a entidade Augas de Galicia pode estabrecelo. E prezo de monopolio coercitivo -poisque adopta o aduvío dun imposto, que é unha exacción coercitiva… e sen contraprestación. Eis por qué falo de confiscación da auga, e non, nen tan sequer, de expropriación: a expropriación implica a contrapartida do pago dun prezo ou dunha indemnización polo ben expropriado -que neste caso non existe. Vexámolo.

Nun inconcebíbel exercizo de hipocrisía, o lexislador rotula como "Da política de recuperación dos custos dos servizos" a sección da lei (título IV) na que regula o "rexime económico-financeiro" de Augas de Galicia (Cap. I) e pon prezo á auga -o invento do "canon da auga" (Cap. II). Falo de hipocrisía porque o lexilador invoca, como coartada, "o principio comunitario (léase da UE) de recuperación de custos dos servizos relacionados coa auga", apela á "cooperación" (económica) dos "beneficiarios dos servizos de abastecemento e depuración", e asegura (a. 43 e 44) que o "canon da auga" ten "finalidade extrafiscal" e o produto da recadación destinaráse a "programas de gasto" con "obxetivos medioambientais", "prevención en orixe da contaminación", "mantemento de caudais ecolóxicos" e outras lindísimas músicas celestiais polo estilo.

Mais é tudo unha falsidade de cabo a rabo. Primeiro: o canon grava, non só o consumo da auga das "traídas" municipais, senón da "procedente de captacións proprias, superficiais ou subterráneas" (a. 45.3). Neste país noso, de histórica preponderáncia do habitat rural cunha estrutura territorial espallada en milleiros de entidades e povoación, onde os paisanos tiveron que dotarse polos seus proprios medios de "captacións proprias" individuais ou comunais ("traídas viciñais"), sen axuda pública ningunha, mesmo sen servizos de saneamento ("alcantarillados") inda hoxe en moreas de aldeas e vilares, acaso son todos iles "beneficiarios dos servizos de abastecemento e depuración" prestados pola administración pública?. Pois terán que pagar o canon, ou sexa, pagaren o prezo da auga que iles mesmos arrecadaron. É un retorno ao feudalismo e á servidume: a Xunta reconvírteos en foreiros nove décadas despois da redención dos foros. Segundo: a paranoia do lexislador inclue no gravame "os consumos ou os usos de augas pluviais e mariñas que efectuen os usuarios": nunca millor dito aquilo de que "mexan por nós e compre dicir que chove", literalmente. Terceiro: "constitue o feito impoñible do canon da auga o uso ou consumo real ou potencial da auga de calquera procedéncia" (a. 45.1). Ou sexa: pagas se tes un puzo, inda que non o uses. Enfin, cuarto: non hai, no texto legal, absolutamente ningunha concreción das vougas "declaracións de intencións" verbo do destino "extrafiscal" da recadación do canon, nen garantías dos tais "compromisos" meioambientais dunha Xunta súpetamente conversa ao "ecoloxismo". En troques, hai evidencias a esgalla da contumaz incuria dos sucesivos inquilinos do poder autónomo ao longo dos trinta anos que leva de existéncia -poder ocupado durante vintecinco deses trinta pola sucursal da dereita española máis reacionária, compre sinalalo. Mentras a Lei fai pagar aos paisanos pola auga que iles amañaron con moita habelencia durante séculos, a Xunta entrégalles de balde os ríos ás elétricas e asubía de esguello perante a atrocidade espoliadora que Iberdrola está a facer no espazo natural protexido dos canóns do Sil ou o irreparábel destrago dos acuíferos do Courel polas depredadoras louseiras.

Esta lei é un aldraxe á intelixencia e á dignidade da cidadanía galega. Compre dármoslle a resposta cívica que merece: a esixencia da sua imediata derrogación. En defensa do "dereito humano esencial" á fonte de vida, ao ben común, social, público e universal que é a auga.

[http://www.altermundo.org/o-roubo-da-auga-ii/]

Dicíavos, coido, ao remate da prédica pasada, que ese "tigre non vexetariano" que é o capital -se me permitides xogar á inversión do tema "boaventurián" nun remedo caseiro da arte da fuga- viña de pegar un pinchacarneiro espoliador onda nós, no colo da consabida brigada política de demolicións empoleirada no poder autonómico. O escenário desa acrobacia foino, nesta ocasión, o Parlamento de Galicia, onde, o 26 de outubro do ano pasado, foi aprobada unha flamante Lei de Augas pola metade máis un dos seus membros de delambos xéneros, que curiosamente representan á metade menos un cacho dos votantes, á sua vez inda máis por baixo da metade dos eleitores, e finalmente aínda máis lonxe, portanto, de representaren á metade dos cidadáns -ou suxeitos, como prefirades- atinxidos pola lei aprobada nesa cámara de representantes.

Reitérovos tamén hoxe que non tento imitar ao fabuloso G.M., senón sinalarvos -con bó humor- unha asimetría deformante da proxeción da democracia representativa nas institucións políticas, que pode dar lugar a que decisións adoptadas por maiorías institucionais non se correspondan con correlativas maiorías sociais ou mesmo nen tan sequer eleitorais -que son as precisas para dotalas de auténtica lexitimidade democrática. Noutras verbas: de non aplicarse un rexime eleitoral estritamente proporcional, pode acontecer que unha maioría de representantes eleitos como membros dunha cámara lexislativa non se corresponda coa maioría do eleitorado, nen tan sequer coa maioría dos votos emitidos polos eleitores que non se abstiveron de facelo. Ise é mesmamente o caso da composición actual da cámara galega no que atinxe á maioría governante -exigua maioría dun escano que non representa á maioría dos votantes.

A cousa ten moita máis relevancia do que poida parecer. Non se non trata dunha mixiricada formal: atinxe á lexitimación democrática das decisións institucionais. Nomeadamente á das lexislativas, poisque as leis son normas de obrigado cumprimento para toda a cidadanía. E ese caráiter universal desa obriga é democráticamente lexítimo só porque é a propria cidadanía quen elabora e aproba as leis -meiante os seus representantes. A democracia é o poder dos cidadáns para governárense -non dunha maioría para governalos. A maioría é só un método para resolver a toma de decisións entre posicións diverxentes ou confrontadas de diferentes segmentos da cidadanía -e non hai democracia se a maioría ignora, despreza ou esmaga os dereitos das minorías. Pra canto máis se é unha minoría quen toma decisións contrarias aos dereitos e intereses da maioría dos cidadáns -por máis que esa minoría poida detentar a metade máis un dos escanos dunha cámara lexislativa: velaí unha asimetría entre os colectivos dos representantes e os dos representados, debida a defectuosos deseños dos sistemas eleitorais, que deforma a representación democrática da cidadanía -e que compre ter en conta e subsanala cando menos na prática da institución, so pena de deturpar a lexitimidade democrática das decisións institucionais, até mesmo incorrer nun divorcio entre "legalidade" institucional e "lexitimidade" democrática.

A lóxica consustancial coa cultura democrática esixe non utilizar mecánicamente a maioría da que se dispón nunha institución lexislativa, mesmo cando a maioría institucional representa a unha maioría eleitoral -poisque o contrario equival a excluír de presencia efectiva na cámara a toda a cidadanía que non votara ao grupo institucionalmente maioritario e governante. É o que o argot político celtibérico denomina "aplicar el rodillo" -eu, cando deputado no tempo do fraguismo, expresábao de xeito máis soturno: convirtir a cámara lexislativa nunha cámara de gas. Ben sabido é que, para evitalo, están as esixencias legais de maiorías "cualificadas" en decisións institucionais de determinado rango ou transcendéncia política ou social. Tal foi o caso da reforma do Estatuto propugnada polo governo bipartito na pasada lexislatura para ampliar os poderes e competencias da autonomía galega: naufragou porque requería unha maioría superior á que tiña na cámara ese governo, e boicoteouna o grupo que governa agora -cousa que non lle impide, pra eludir responsabilidades perante a situación crítica do país que disque governa, alegar cínicamente agora a falla das competencias que tería se daquela non boicotease a sua ampliación.

Mais só unha cultura e unha ética democráticas realmente interiorizadas e asumidas na prática política institucional poden garantir o respeito polos dereitos e intereses das maiorías sociais e cidadás cando están en xogo decisións que as atinxen. Noutras verbas: son a cultura e a ética democráticas as que obrigan a proceder meiante maiorías "cualificadas", inda que non esteñan esixidas preceptivamente, cando os efectos das decisións atinxen ao común da cidadanía, e non só ao segmento representado polo grupo que as promove. As fórmulas e métodos para facer tal existen, e os políticos de oficio ao uso adoitan invocalas cara o público: aquilo de aprobar tal cousa "por consenso", ou "por ampla maioría" -sóavos, non si?. Invocalas, si; mais praticalas é outra leria: só cando lles convén a iles, non á sociedade -non ao común cidadán. Non, tampouco, cando lle convén á saúde democrática do sistema político. De xeito que o máis frecuente, e ainda máis -compre dicilo- na dereita, resulta ser empregar o mecanismo da simples maioría aritmética no canto do método democrático da solución negociada e concertada; impor mecánicamente a "legalidade" da maioría institucional inanque entre en colisión coa "lexitimidade" democrática da maioría social. Pois pra canto máis en situacións de "asimetría representativa" como a actual na cámara galega, onde a sensibilidade democrática da maioritaria metade máis un só brilla precisamente pola sua auséncia.

Polo demáis, "de casta le viene al galgo" -así que non hai de qué solprendérmonos. Fago memoria dun ilustrativo episodio acontecido na primeira lexislatura do período fraguiano. Era tamén aquela, como a de agora, unha situación parlamentar de "asimetría representativa": os dous grupos de apoio ao governo -o popular e máis os centristas de Núñez- sumaban só a metade máis un dos escanos, e bastante menos da metade dos votos emitidos polos cidadáns. Pois promoveron e aprobaron cos sós votos da sua metade máis un dos deputados nada menos que a reforma da lei reguladora do proprio Palamento de Galicia: unha norma que, por razóns obvias, os usos parlamentares "impoñen" aprobar por consenso -ou cando menos por ampla maioría "cualificada". E ficaron tan anchos, abofé -ao cabo, pra iles, a democracia reducíase a iso mesmo: á ditadura da aritmética da maioría. Unha reforma, aquela, que demoucou os dereitos da oposición e convirtiu os debates e aprobación dos proxectos lexislativos do governo en pouco máis ca un trámite previo á publicación do proxecto convirtido en lei no DOGA. Por protestar coa pertinente enerxía, eu fun desposuído polo Presidente da cámara dos meus dereitos como deputado, ou sexa amordazado e inabilitado, durante dous meses -os dous meses cruciais que durou o treito final dese debate lexislativo. Dous anos depois, o TC fallaría ao meu favor o meu recurso, declarando nula a miña sanción -mais non, curiosamente, a aprobación da demouca, non dos meus dereitos, senón do funcionamento democrático da cámara. En todo caso, con sentencia do TC ou sen ela, a aprobación de aquela norma podía resultar institucionalmente "legal", mais fora democráticamente "ilexítima". Pois inda dura: é a que aínda segue en vigor como regulamento da cámara lexislativa galega.

Así pasa o que estamos a ver -e padecer. Así aos vástagos de aquiles proxenitores -políticos- resúltalles máis doado empregaren a simples metade máis un dos escanos, ou sexa, a simples maioría parlamentar socio-eleitoralmente minoritaria, para sacaren adiante decisións normativas que fan irrisión, cando non os agreden, dos dereitos e intereses do común cidadán maioritario na sociedade galega. Máis doado aínda, claro está, se as decisións de governo nen sequer teñen que pasar polo trámite parlamentar. Trátese do idioma, da cultura, da enerxía, do meio ambiente, da sanidade, do ensino -en suma, de calquer eido vital para o povo e a cidadanía no seu conxunto: govérnase prao capital e os privilexiados contra o común cidadán. Nese mundo ao revés, debe ser ise o xeito ultra-liberal de entender o democrático respeito polas "minorías". Pois agora tocoulle, por lei, ao dereito humán á auga. Mais iso, con licéncia, espricareivolo o dia que ven.

[http://www.altermundo.org/o-roubo-da-auga-i/]

Os manuais académicos de Economía Política ao uso cando eu era estudante universitario primeirizo -poisque estudante seguino a ser logo como docente e inda o sigo a ser de vello agora- adoitaban definir os bens económicos polo principio da escaseza. Para seren bens "económicos", dicíasenos, era condición primeira e necesária que fosen aptos para satisfaceren necesidades humás. Mais non abondaba con iso: era ésa unha condición necesária, mais non suficiente. Compría asemade unha segunda condición: que fosen escasos. A escaseza era o atributo que marcaba a diferencia específica definitoria dos bens económicos dentro do conxunto dos bens aptos de seu para satisfaceren necesidades humás. Os bens non escasos, mesmo que fosen úteis para o ser humán, denominábanse bens "libres". E o exemplo de ben "libre" máis recurrentemente mentado naqueles manuais eravolo… a auga. Mesmamente. Tamén o aire, abofé. Xa vedes que moito choveu dende aquela, e adoito en forma de choiva aceda, para chegarmos á situación actual do planeta e do sistema-mundo, que desminte e invalida, coa contundencia dos "feitos pertinaces", os exemplos dados nos manuais académicos para ilustrar a sua axiomática "declaración universal" do que é "económico" e o que non: sic transit gloria mundi -que diría a curia romana no enterro de tan sabido dogma… académico.

Porque, unha de duas: ou a tal definición non é valedeira, ou é que a auga e o ár deixaron de ser bens "libres". Ora, se nen sequer o ár e a auga son bens "libres" xa, qué caste de bens cabe imaxinar que sexan aínda "libres", qué caste de bens úteis existentes na "natureza" -na biosfera- cabe cualificar de "libres", é dicir, non "económicos"?. E se todo na biosfera son bens económicos, de qué raio val logo a "diferencia específica" entre bens "económicos" e "libres" que dota de sentido á susodita definición?. Ou sexa: de qué val unha definición que xa non define o que pretende definir?. Non, non é unha brincadeira miña. Non estou a xogar aos trabalíngoas, nen a imitar ao inimitábel Groucho Marx -malia que algo de parodia hai neste meu palique. Estou a pórvos -paródicamente- en evidéncia o fraude conceitual que, dende as mesmísimas nocións basilares, permite convirtir a ciencia económica en ideoloxía ao servizo da mercantilización do universo todo, da conversión en mercadorías de absolutamente todos e calisquer elementos da natureza, da insaciábel depredación mercantil da biosfera enteira. Até das fontes da vida no planeta: a auga e a atmosfera.

Porque a escaseza non é un atributo dos obxetos naturais, senón un resultado da acción humana sobre a natureza: un fenómeno social, e non natural, que difire segundo sexan os modelos de civilización e de modo de produción e distribución dos produtos desa acción humana -e xa que logo, das relacións dos colectivos humáns cos ecosistemas da biosfera. E é a combinación da lóxica do modo de produción capitalista -o lucro e a acumulación- coa da civilización industrial -a cousificación utilitarista do medio natural- o que reduce tódolos bens úteis a mercadorías -ou sexa, tódolos bens económicos a unha soa das suas formas posíbeis- e tódolos elementos da natureza a recursos produtivos -ou sexa, a unha soa das suas posíbeis funcións, aquela que mesmamente os des-naturaliza: a de forzas produtivas para a transformación industrial. O resultado do primeiro é o desprazamento do valor de uso dos bens económicos polo seu valor de cambio: a mercantilización a prol do lucro privado. O do segundo éo a conversión da natureza nun obxeto inerte de apropriación sen reposición: a depredación levada ao paroxismo. Mercantilización e depredación: duas metáforas do roubo.

Emporiso, a segunda vaga histórica da razón ilustrada, a do pensamento revolucionario do s.xix en diante, procedeu á crítica das nocións elaboradas pola economía política do liberalismo burgués, a desvelar a sua función ideolóxica de apoloxética do capitalismo e a contrapórlle outra perspectiva. Nela, os bens aptos para satisfaceren necesidades humás son obxetos úteis, a sua idoneidade radica no seu valor de uso. Uns téñena no seu estado natural, e abonda usalos ou consumilos. A outros, os máis, compre dárllela meiante procesos produtivos, compre producilos: como resultado, son produtos. Mais non por iso son necesariamente mercadorías. Convírtense en mercadorías cando se producen, non para utilizar o seu valor de uso, como por caso nas culturas campesiñas tradicionais, senón por mor do seu valor de cambio: para a venda –para o mercado. O paso seguinte é: para obter lucro. Cada paso na conversión do produto en mercadoría distánciao máis do seu valor de uso, é dicir, da sua función primixenia: cubrir as necesidades materiais da existencia humá. Ao mercado só ten acceso quen dispón de cartos pra poder comprar -non quen ten necesidades que satisfacer. Por iso, nun sistema que tente realizar o benestar social, os bens que satisfan necesidades básicas non poden convirtirse en mercadorías -non poden mercantilizarse. Saúde, educación, cultura son bens sociais non mercantilizábeis: o acceso a iles forma parte dos dereitos humanos fundamentais. Tamén os alimentos. E tamén, sobranceiramente -madia leva- os elementos todos do patrimonio natural, a empezar polos máis vitais para a biosfera. A auga, pois, tamén.

A "razón perguiceira" -obrigado, Boaventura- do liberalismo burgués negouse decote, teimudamente, a aceitar a existencia, e comprender a índole, tanto dos bens sociais coma dos patrimonios naturais. Non lle conviña: para ela business is business -e con iles non podía especular. E a "razón ilustrada" do pensamento revolucionário -anti-sistémico, pois- tardou de máis en dexergar e entender os colectivos humáns, as formacións sociais, como parte integrante da biosfera e dependente dos seus ecosistemas -de xeito que o socialismo ensaiado na prática tampouco chegou a ser un "eco-socialismo". Só a irrupción do ecoloxismo na escea das propostas e movementos alternativos mudou a cosmovisión da interacción home-natureza e o valor dos ecosistemas -redimensionada á sua vez, inda máis tarde, pola emerxencia das culturas dos povos orixinarios e os movementos indixenistas. Mais, entramentras, a contra-revolución desencadeada polo ultraliberalismo exacerbaría, até levalos ao paroxismo, os procesos de mercantilización e depredación dos bens naturais, consustancias coa aberrante lóxica do capitalismo: un capitalismo non depredador é tan inimaxinábel coma un tigre vexetariano -na sarcástica imaxe do Sousa Santos. E nésas estamos. A "lóxica" voracidade do capital convirtiu en mercadoría cobizada a auga, os sistemas hídricos todos do planeta, á par que esparexía a sua contaminación -e pola mesma convirtía as augas limpas nun ben cada vez máis escaso: provocaba a sua escaseza como coartada para facer business con ela. E tamén o vento -co pretexto das enerxías renovábeis, após espoliar as fósiles. E mesmo a atmósfera -ou qué outra cousa é o "mercado do carbono", ese enxendro ecocida.

A mercantilización da auga comezou pola dos servizos de suministro -de auga "potábel"- en expansión correlativa aos procesos malchamados de "urbanización" do habitat humán. Unha mercantilización privatizadora dos servizos públicos ao compás da desmontaxe peza a peza do "welfare- state" no actual período histórico de crise e involución reacionária. Mais o obxetivo fulcral atinxe á auga en si mesma, como xa dixen: á mutación do ben "libre" en "recurso escaso" -e portanto, á sua "lóxica"(?!) conversión en "mercadoría", a sua inexorábel mercantilización privatizadora. En prata: o seu roubo, a sua confiscación polo capital privado. É o pinchacarneiro espoliador que ven de pegar ese tigre non vexetariano tamén onda nós, no colo da consabida brigada política de demolicións: a recente "Lei de Augas… de Galicia". Da Galiza, dixen?. Meigas fóra! -mais o esconxuro fica prá vindeira semán.

[http://www.altermundo.org/crises-de-hexemonia-ii/]

X. M. Beiras-. Dicíavos o día pasado que a crise que estabamos a aturar arestora os cidadáns do común en todo o planeta -poisque os magnates do "fascismo financeiro" non só non a padecen, senón que fan nela o seu agosto- era unha "crise de hexemonía".

Dicíavos o día pasado que a crise que estabamos a aturar arestora os cidadáns do común en todo o planeta -poisque os magnates do "fascismo financeiro" non só non a padecen, senón que fan nela o seu agosto- era unha "crise de hexemonía": a fase crítica do "longo declive" dos USA como metrópole hexemónica do actual sistema-mundo globalizado. Crise anunciada dende hai ben tempo, mais só polos analistas sociais máis lúcidos, todos "heterodoxos", e non pola imensa grea de runfantes apoloxistas imbéciles do ultra-liberalismo, que teimaron en proclamar a saúde de ferro e pronosticaren a eterna perdurabilidade do sistema até o dia mesmo do infarto de Wall Street.

Por certo que estou a lembrarme neste intre da certeira diagnose formulada vai xa pra dez anos por Emmanuel Todd -que anda lonxe de ser un anti-capitalista- nun seu libro que foi best-seller, mais os imbéciles desprezaron, claro está: Après l"empire, elocuentemente subtitulado Ensaio sobre a descomposición do sistema americano, onde ousaba afirmar, por caso, que "o seu poder de coerción militar e económica é insuficiente para manter o nível actual de esplotación do planeta", que a outrora "hiperpotencia autónoma" (dende 1945) volvérase "unha especie de burato negro", e máis que, mesmo militarmente, "indiscutíbelmente eficaces no plano aeronaval, as forzas armadas [ianquis] non poden, porén, controlar direitamente o espazo xeográfico no que se producen as mercadurías ou sórbense as masas financeiras necesarias para os USA". Mais non é o acerto de pronósticos coma ise o que me interesa comentarvos hoxe, senón enfiar coa miña glosa das analoxías co proceso de declive da hexemonía británica iniciado coa "crise finisecular" do XIX. Xa que logo, quixera darlle hoxe duas pinceladas máis ao boceto encetado o día pasado.

A primeira refírese á relación de delambas crises de "transición hexemónica" -a británica de hai un século e a ianqui de arestora- con correlativos procesos bélicos: relación que considero moi siñificativa no tráxico contexto actual do "ultra-liberalismo belicista", aberto polo Bush II co seu perverso invento paranoide das "guerras preventivas" contra o suposto "eixo do mal". E neste ponto botarei man, non de Arrighi, como fixera anteriormente, senón de Inmanuel Wallerstein -ou sexa, da outra interpretación, en parte alternativa e en parte complementaria, das forzas motrices dos ciclos hexemónicos.

Sinala Wallerstein que, nos tres casos de posicións hexemónicas históricamente sucesivas no modern world system -holandesa, británica e ianqui- a hexemonía é o resultado de prolongados períodos de expansión competitiva, que dan como resultado "unha particular concentración de poder económico e político", através dun proceso no que o ascenso da potencia emerxente opérase, de maneira sucesiva, primeiro no eido da produción, logo no do comercio, e finalmente no das finanzas. Na fase culminante, a hexemonía sobrancea no conxunto deses tres eidos ou esferas económicas -produción, circulación mercantil e circulación do capital-diñeiro. E precisamente -reparade nisto- o eido das finanzas, ou sexa os mercados financeiros, será a cidadela que o estado hexemónico, na fase do seu declive, manterá como derradeiro reducto da sua hexemonía.

Mais -afirma Wallerstein- a hexemonía só resultará asegurada meiante a vitoria nunha "guerra mundial" de tres decenios de duración: a Guerra dos Trinta Anos (1618-48) para o caso da hexemonía holandesa; as Guerras Napoleónicas (1792-1815) para o da británica; e as que il denomina Guerras Euroasiáticas (1914-45) para o da norteamericana. "As fronteiras económicas do vencedor -engade- expándense mercede ao proprio proceso da guerra, e os acordos interestatais de postguerra están deseñados para fixaren esas fronteiras ampliadas e protexelas descontra a erosión". Pero, asemade, eses acordos postbélicos instauran algunha modalidade de "liberalismo global" destinado a impór "o principio da libre circulación dos factores de produción por tódolos recantos da economía-mundo". De xeito que o "liberalismo global" cumple a dobre función de afortalar o dominio da potencia hexemónica no seu espazo, e máis de "deslexitimar os esforzos de calisquer outros aparellos de estado para actuaren contra a superioridade económica" desa potencia. Seméllame abondo elocuente de seu para precisar calquer caste de comento adicional que o proxecte no panorama da nosa contemporaneidade.

A segunda e breve pincelada só tenciona suliñar que o fenómeno da chamada "finanzarización" non é de ningún xeito peculiar da crise actual: lonxe diso, é característico -como incidentalmente adianteivos máis arriba- da potencia hexemónica en declive: precisamente na etapa de crise da sua hexemonía, e correlativamente á sua perda da hexemonía na esfera da produción e a circulación das mercadurías -ou sexa, da economía real.

Aconteceu en tódolos procesos de transición hexemónica ao longo da idade moderna. Para o caso holandés, Arrighi e Silver -retorno agora a iles- encabezan o epígrafe que lle consagran con este ben expresivo rótulo: As altas finanzas, derradeiro refuxio da hexemonía holandesa. Mais eu vou referirme escuetamente só ao caso do declive británico. Como xa vos dixera, ese declive ten como ponto de partida 1873, e a sua primeira fase abrangue o período que foi denominado Gran Depresión de 1873-96 -moito antes de apelidárese dese xeito á dos anos trinta do s. XX. "Durante a depresión -esprica Arrighi- intensifícanse as rivalidades entre os grandes poderes, emerxen complexos industrial-militares demasiado potentes como para que Gran Bretaña poda seguir controlando a sua tradicional política de balance-of-power": en consecuencia, esa primeira fase crítica determina a perda pola Gran Bretaña do seu consabido rol de "obradoiro (industrial) do mundo".

Mais, en troques, non acontece o mesmo na esfera da circulación do capital-diñeiro, ou sexa, no que atinxe á posición hexemónica como mercado financeiro central do sistema. Outravolta Arrighi: "Deica a Iª Guerra Mundial, a difusión do industrialismo e do mercantilismo non fixo minguar o rol da Gran Bretaña como cámara de compensación do sistema capitalista mundial. Pola contra: foi precisamente nese período de ocaso da sua supremacia industrial cando Gran Bretaña máis se beneficiou de ser o centro nervoso do comercio e as finanzas mundiais". E, citando a Hobsbawn, Arrighi conclue: "Mentras as suas industrias se afundían, as suas finanzas trunfaban, os seus servizos de intermediación no sistema mundial de pagos tornábanse máis indispensábeis. Nefeito, se algunha vez foi Londres o verdadeiro eixo do mundo, e a libra esterlina o seu pear, iso aconteceu entre 1870 e 1913". Claro que, ao ano seguinte, estoupaba a primeira Guerra Mundial. Tampouco eiqui semella preciso ningún comento translativo desa crónica dunha catástrofe anunciada ao noso contexto actual. Coido eu -non sei vós.

[http://www.altermundo.org/crises-de-hexemonia-i/]

X. M. Beiras-. Contemplada nunha visión histórica retrospeitiva e a traveso desas claves interpretativas, resulta que a crise á que máis se asemella a actualmente en curso non é a do 1929 e subseguinte Grande Depresión dos anos trinta, senón a "crise finisecular" do XIX…

Á altura de 1999, na súa maxistral obra Chaos and Governance in the Modern World System, Giovanni Arrighi e Beverly Silver encetaban o enunciado das súas conclusións finais coa seguinte proposición: "A expansión financeira global das últimas duas décadas non é, nen un novo estadio do capitalismo mundial, nen o pregoeiro dunha "vindeira hexemonía dos mercados globais". Máis ben é o sinal máis claro de que estamos no medio dunha crise hexemónica". E pronosticaban: "Daquela, pódese contar con que a expansión sexa un fenómeno transitorio, que rematará máis ou menos catastróficamente, segundo como sexa manexada a crise pola potencia hexemónica en declive". Van alá dez anos longos: hoxe sabemos moi ben de qué xeito temerario e belicista foi "manexada" a crise pola "administración Bush II" dos USA -e estamos a pagar as "catastróficas" consecuencias os infelices cidadáns do común de todo o planeta, naturalmente reducidos á condición de súbditos virtualmente desposuídos dos máis básicos dereitos cívicos e democráticos, inclusive o exercizo da soberanía política.

Xa a comenzos dos noventa, Eric Hobsbawm, na sua History of the World 1914-1991, calificara os decenios dos setenta e os oitenta como "décadas de crise universal ou global". Arrighi e Silver, ao relembráreno, diagnostican o proceso crítico aberto nese período como "cambio sistémico", e establecen a sua relación cos procesos históricos de "transición hexemónica". Na introdución desa sua mesma obra, definen o "cambio sistémico" nestes termos: "un proceso de radical reorgaización do moderno sistema-mundo que muda substantivamente a natureza dos compoñentes do sistema, a maneira en que eses compoñentes se relacionan uns cos outros, e máis o xeito en que o sistema opera e se reproduce". Isto equival a dicir que mudan non só os elementos ou estruturas parciais, senón as proprias leis estruturais de composición e transformación do sistema como conxunto ou estrutura global: trátase, logo, dunha transición histórica na "longa duración", que diría Braudel.

Para detectaren e sistematizaren as analoxías antre os ciclos das sucesivas hexemonías na historia moderna do sistema-mundo, Arrighi e a sua compañeira analisan unha tras outra a dos Países Baixos, cuxo declive no s. XVIII abre a transición cara a da Gran Bretaña, en declive á sua vez dende fins do s. XIX para ceder o relevo á dos USA: precisamente o comenzo do declive desta última hexemonía vai vir marcado polo inicio da actual "crise de cambio sistémico", a principios dos setenta. Xa que logo, a crise actual, ademáis de ser sistémica, e pola mesma atinxir a tódalas instancias estruturais do sistema-mundo -económica, ideolóxica e política- é asimesmo a crise da hexemonía da metrópole norteamericán no conglomerado mundial do imperialismo capitalista: a exacerbadamente agresiva política ianqui deste último decenio resulta ser así, paradóxicamente, unha estúpidamente cega e megalómana reacción defensiva dun macro-poder en decadencia -inútelmente defensiva ao cabo, certamente, pero tan mortífera coma os instintivos coletazos espasmódicos dun xigantesco brontosaurio moribundo, que o destrue todo no seu radio de acción deica morrer de vez.

Se antes aludín de esguello ao grande Fernand Braudel, é porque Giovanni Arrighi, o mesmo que Inmanuel Wallerstein, son convictos braudeliáns. Delambos transitan polo camiño aberto por ese egrexio pioneiro na análise e sistematización do proceso histórico de formación, desenvolvemento e mundialización do capitalismo dende o medioevo europeu aos nosos días. E ámbolos dous elaboran cadanseu deseño dun modelo de ciclo hexemónico que se reproduce ao longo da historia do modern world system. As duas versións gardan moitas concomitancias entre si, están cardinalmente emparentadas. A diferencia primordial estriba na identificación das causas determinantes da dinámica do ciclo hexemónico: mentras Wallerstein remíteas en última instancia a fontes dinámicas esóxenas, Arrighi e Silver baséanas primordialmente na dinámica endóxena do cambio sistémico.

No modelo de Arrighi-Silver -traducíndovolo en termos moi esquemáticos- o ciclo hexemónico consta de tres grandes fases. A primeira é a da hexemonía constituída: nela, o estado hexemónico leva a cabo un proceso de "reorganización sistémica" e protagoniza un período de "expansión sistémica", durante o cal será emulado por outros diversos estados. A segunda é a fase da "transición hexemónica", subdividida á sua vez en duas etapas. Primeiramente, ten lugar a "crise hexemónica", caracterizada por tres fenómenos cardinais: o exacerbamento das rivalidades inter-estatais e máis da competición inter-empresarial; a agudización dos conflitos sociais; e a emerxencia de "novas configuracións de poder". A seguida, esa crise tradúcese en "creba hexemónica": o esborrallamento da hexemonía orixina unha situación de "caos sistémico" que vai caracterizar ese período, durante o cal vaise ir configurando unha nova e alternativa centralización-concentración de "capacidades sistémicas" que acabará por facer emerxer un "novo estado hexemónico". E velaí o inicio da terceira fase, a da "nova hexemonía", na que ese novo centro hexemónico de poder vai operar unha nova reorgaización sistémica, suscitar a sua emulación por outros, e protagonizar o novo proceso de expansión sistémica -co que se reanuda o ciclo no subseguinte período histórico.

Contemplada nunha visión histórica retrospeitiva e a traveso desas claves interpretativas, resulta que a crise á que máis se asemella a actualmente en curso non é a do 1929 e subseguinte Grande Depresión dos anos trinta, senón a "crise finisecular" do XIX : a que se desencadea a partir do 1873, vaise prolongar durante decenios e atravesar inclusive os "felices" anos da famosa belle époque, deica acadar o seu primeiro desenlace en forma de conflito bélico mundial, a Gran Guerra de 1914-18 -e digo "primeiro desenlace" porque, en rigor, non vai ser o desenlace definitivo: o subseguinte período de entre-guerras vai constituir unha prolongación dese proceso de crise sistémica que marca e abrangue o declive da Gran Bretaña como epicentro do sistema-mundo do entón, ou sexa, do conxunto do sistema capitalista ao nível de mundialización acadado naquela altura.

Nefeito, conforme ao modelo que estou a comentarvos -e tal como o proprio Arrighi, falecido no 2009, ten aseverado en artigos e entrevistas destes últimos anos- a Grande Depresión dos anos trinta é a crise "terminal" do período de "caos sistémico" aberto coa Gran Guerra do 14-18: portanto marca o peche, e non o o comenzo, de aquela "transición hexemónica", co definitivo breakdown da hexemonía británica e o seu tamén definitivo relevo polos USA a partir da IIª Guerra Mundial.

En troques, os últimos decenios do s. XX constituen a primeira etapa, e non a derradeira, da actual "transición hexemónica": a etapa da "crise hexemónica" que marca o "sinal" (1973) do "longo declive" da hexemonía norteamericán -no que, a partir de 2001-2003, as "guerras preventivas" de invasión en Afganistán e Irak anunciarían o comenzo do "caos sistémico" definitivamente aberto co crack de Wall Street no 2008. De xeito que -teimarei en reiteralo- a fase equivalente á do actual "longo declive" hexemónico dos USA no ciclo históricamente precedente, o británico, sería a que comenza -bulreiros caprichos da historia!- esactamente cen anos antes, coa crise "sinal" do 1873, e vai durar até o estoupido do "caos sistémico" coa Guerra do 14. Por certo, outra bulreira chiscadela da historia -desta vez doméstica: trátase mesmamente da "crise económica da época presente", así rotulada por Alfredo Brañas na sua leición de apertura do curso universitario compostelán do 1892-93… Lembrádesvos?


[http://www.altermundo.org/de-lula-a-dilma-o-desquite-dos-que-fan-a-historia-ii/]

Nos oito anos de mandato de Lula como presidente do Brasil, os resultados menos satisfatorios rexistráronse nos eidos da reforma agraria e da sustentabilidade ambiental.

Dous eidos de endiañada dificuldade política, abofé, mais de crucial relevancia para a credibilidade do novo governo brasileiro perante movementos orgaizados tan dinámicos, combativos e prestixiados nas redes da extensa e polimorfa base social do PT como o dos Sem Terra (MST) na custión agraria, en simbiose á sua vez co dos loitadores na defensa da natureza e a preservación da Amazonia -con líderes coma o mítico Chico Mendes que pagara coa vida o seu heroico combate.

De primeiras, Lula abordara o problema agrario con habelencia: criou un Ministerio para a Reforma Agraria arredado do convencional Ministerio de Agricultura, e puxo á sua frente a Miguel Rossetto -moi vencellado aos movementos anti-sistémicos e un dos promotores dos FSM que encetaran a sua andaina en Porto Alegre no 2001. Inda así, o ritmo e traxectoria da reforma non deu satisfación ao MST, que pasou a posicións cada vez máis criticas e desligadas da executoria governamental. Tocantes ao eido ambiental, criouse o Ministerio do Meio Ambiente, que ía rexir durante máis de cinco anos Marina Silva -unha militante da xeración de Chico Mendes que lograra a asunción polo PT das teses do desenvolvemento sustentábel. Tampouco neste eido resultaron abondo satisfatorios os logros, inda con seren, comparativamente, avances históricos -como a Lei de Florestas Públicas, a ampliación das áreas de preservación para a "floresta en pé", ou mesmo a redución da deforestación na Amazonia. A propria Marina Silva deixou o ministerio e, no vran do 2009, afastouse do PT, afiliouse ao Partido Verde, e decidíu ser candidata á presidencia da República nas vindeiras eleicións -as que agora veñen de ter lugar.

Naquela ocasión, un fato de relevantes persoalidades inteleituais, culturais e políticas encadradas no PT difundiran unha "Carta aberta a Marina Silva". Encabezada por Hamilton Pereira -que fora direitor da prestixiosa Fundaçâo Perseu Abramo do PT e logo colaborador da propria Marina Silva no seu ministerio- e máis Juárez Guimarâes -prestixioso docente na Universidade de minas Gerais- a relación de asinantes incluía nomes coma os de Miguel Rossetto -que xa non dirixía a reforma agraria- ou Tarso Genro -daquela ministro da Xustiza. O documento exortaba ao partido a "escoitar a voz de Marina Silva e debater con ela", e máis a que, no congreso previsto pra comenzos do 2010, "incorpore a dimensión da sustentabilidade socio-ambiental á cultura do novo ciclo de desenvolvemento" e "estableza un novo paradigma que supere o patrón de produción e consumo definido polo capitalismo neoliberal".

Partindo de asumiren e suliñaren os logros do governo Lula e o cumprimento dos compromisos fundamentais contraídos por Lula e o PT coa sociedade brasileira, os asinantes facían un recoñecemento esplícito das "razóns de Marina Silva", sintetizadas arredor de tres custións cardinais en tres chanzos escalonados. A primeira: a da crise ecolóxica e meioambiental a nivel planetario. "A causa da sustentabilidade socio-ambiental -aseveraban- debe estar no centro da axenda do século XXI e configurar, xunto coa paz e a superación das desigualdades sociais e raciais, de xénero e de rexións, un novo paradigma civilizatorio". "Eis -dicían- a primeira razón de Marina: a sua esixencia dunha opción radical". A segunda: a insuficiencia dos logros meioambientais do governo Lula, malia constituiren "avances históricos" realizados por "o governo da historia republicana brasileira que máis fixo por un programa ecolóxico". "A axenda ecolóxica -argüían- estará perdida se é condeada a loitar só na resistencia, caso por caso (…). Compre un novo paradigma de desenvolvemento: non só unha contención e regulación, senon unha programación ampla dos fundamentos socio-ambientais do desenvolvemento brasileiro". Velaí "a segunda razón de Marina: inda non temos ese paradigma: compre construírmolo". E a terceira, enfin: "o PT aínda non é un actor central na construción da utopía verde que precisamos con urxencia, capaz de se traducir nun proxecto nacional, sulamericano" e de "formular un novo paradigma de consumo que supere os patróns, insustentábeis, de produción e consumo que nos levaron á grande crise ambiental que padece arestora a humanidade".

Se coidades que me demoro máis da conta nesta custión, reparade na repercusión que ía ter na peripecia das recentes eleicións presidenciais. Nefeito. O PT non asumiu no 2009 a exortación dos asinantes desa "Carta aberta". Logo, Marina Silva concurríu pola sua conta ás eleicións. Na primeira volta obtivo nada menos ca o 20% dos votos. Serra, o candidato neoliberal da dereita involucionista, acadou só o 33%. Mais Dilma Rousseff, co 47%, ficou por baixo da maioría absoluta, e tivo que ir a unha segunda volta fronte a Serra. Xuntas, Dilma e Marina sumaban o 67% dos sufraxios, mais nada garantía o trasfego dos votos de Marina a Dilma nese recunque. E Serra, oportunista -madia leva- apuntabase ao ecoloxismo "liberal": xa sabedes, o do "píntamo de verde" empresarial.

Nese interin, Pereira e Guimarâes publican en Carta Maior un artigo no que exortan ao PT a "unha obxectiva reflexión sobre o cadro expresado nas urnas e a acción imediata para coroar con suceso a campaña de Dilma Rousseff": "a expresiva votación obtida por Marina Silva -sinalan- só confirma a importancia do seu liderádego político", de xeito que "compre unha acción política imediata que dialogue coas espectativas dese segmento dos cidadáns e cidadás brasileiros". Mais, alén desa asisada motivación eleitoral, os autores abordan as custións de fondo, e reiteran, actualizado, o núcleo diagnóstico e argumental da "Carta" do 2009 -e iso é o que me interesa suliñarvos, polo seu valor sintomático no contexto da eclosión das teses dos movementos indixenistas encol da Terra -a "Pacha Mamma"- universalizadas, primeiro, no FSM do pasado ano en Belem do Pará e logo no Foro de Cochabamba, camiño da sua proxeción no cumio deste outono en Cancún.

Para os autores deste chamamento, o "novo ciclo" político encetado nos oito anos de mandato de Lula plantexa estes catro reptos cardinais: "desenvolver Brasil profundizando as conquistas democráticas; desenvolver o país con distribución da renda, combatendo as criminais desigualdades sociais e rexionais; desenvolver Brasil afirmando a sua fasquía soberana e pacífica perante o mundo; e desenvolver Brasil incorporando a sustentabilidade socio-ambiental na cultura do novo ciclo". Consideran que "os tres primeiros reptos están encarreirados" -e os feitos corrobórano: de aí o enorme prestixio e credibilidade de Lula no seo do común cidadán, tanto brasileiro coma latinoamericán e mesmo mundial. O cuarto é o que ainda reclama unha resposta diáfana e contundente. Certo que é un repto "planetario, non só para a sociedade brasileira". Certo que houbo conquistas relevantes nese eido da política inerna -para empezar, as protagonizadas pola propria Silva á frente do Ministerio do Meio Ambiente. Mais compre un cambio estratéxico en duas dimensións. Por unha banda, artellar "o berro do planeta" co "berro dos oprimidos", ou sexa "a causa da sustentabilidade ambiental coa causa da xustiza social" -desmarcándose así, inequívocamente, do "liberalismo ecolóxico que pretende unir capitalismo e sustentabilidade, mercado e regulación". Por outra banda, "integrar, na formulación e execución das políticas públicas, a dimensión da sustentabilidade socio-ambiental e a cultura dun novo ciclo de desenvolvemento": ou sexa, unha nova concepción -o "novo paradigma", xa mentado denantes, contraposto ao "patrón de produción e consumo definido polo capitalismo neoliberal".

Un de cada cinco eleitores brasileiros apoiaran esas teses co seu voto a Marina Silva na primeira volta eleitoral. Non teño noticia de que Dilma as asumise antes da segunda -e de feito os dados indican que non recolleu o groso de aqueles votos. Mais, no seu discurso após os resultados que a facían vencedora, pareceume asumir o propósito dese compromiso. Ogallá estea eu no certo. En todo caso: qué dramático contraste co noso avesío panorama, tanto doméstico coma europeu! O emerxente "primeiro mundo" de ogano está en Brasil, en toda Latinoamérica -non nesta decrépita Europa que vai camiño de ser o "terceiro mundo" de mañán mesmo. E máis estará a piques de cumplirse de vez aquil xa vello pronóstico de Stefan Zweig? Cómo era, lembrádesvos?: "Brasil, país do futuro", ou?

[http://www.altermundo.org/de-lula-a-dilma-o-desquite-dos-que-fan-a-historia-i/]

 Non me non estou a referir a esas duas persoas singulares, senón ao povo que un e outra representan. Hai quen di que os povos non fan a Historia, senón que a padecen.

E a primeira vista, para as xentes do común, a maior parte do tempo semella acontecer asi. Durante longos, demasiado longos períodos, a palabra que se escoita e o poder que se exerce ténos o fato de privilexiados que, dende o cumio da pirámide social, dominan, explotan, esbullan e asoballan ás xentes do común, o cerne do povo mesmamente. Mais ises non fan a Historia, senón que a desfán: tentan sempre darlle marcha atrás. Se poden, destruen o que a Historia construíu. Se non poden, paralísana, conxélana, teiman en que non camiñe máis: a "fin da Historia" é hoxe o seu desideratum, a pócima coa que se drogan iles e tentan narcotizar ao común dos cidadáns. Inútel pretensión. Mal saben que a Historia non é un continuum lineal: procede "per salta", a brincos -dixera don Carlos. Namentras iles teiman en paralisala, a "vella toupa" fura tobos e galerías baixo dos seus pés. E néstas, reaparece, soérguese o común e o povo asume o protagonismo dun salto histórico: é o desquite dos que fan a Historia, iles si.

A batalla incruenta que ven de librarse no Brasil ten este sentido. Hai oito anos, o mestizo común brasileiro dera un salto adiante na historia popular, e colleu carreira. Lula foi o vértice desa frecha en vóo. Agora, aproveitando o seu relevo por Dilma Rousseff, o fato dos privilexiados tentou deter o avance desa historia, e meterlle a marcha atrás. Como fose. Magnates ultraliberais, grandes grupos mediáticos, xerarquía eclesiástica católica, empregaron toda caste de medios e armamento sen reparos, até a distorsión, a patrañada, a difamación. A última hora, esgotados os recursos, acusaron a Dilma de lesbiana e abortista. Ela reaxíu sereamente: "Cada quen pode opinar, mais os problemas compre defrontalos e resolvelos, e as liberdades amparalas e exercelas". A víspora dos comicios, no "dia da reflexión", o Financial Times londinense propalou unha especie desacougante. E o mesmísimo Papa emitiu unha mensaxe impertinente. Foilles inútel: perderon. Categóricamente: doce pontos de vantaxe. O povo "inculto" non se deixou enganar. Tiña memoria, e coñecía ben a Dilma Rousseff. Dende cando nova, inda estudante, loitara contra a ditadura militar: prendérana, torturárana e estivera tres anos na cadea. Logo como activa militante nos movementos sociais. Despois no PT. Finalmente na equipa de governo con Lula, no núcleo de confianza. E decote en contacto coa xente, asequíbel e achegada aos cidadáns: coñecíana ben, abofé. Apostaron por continuaren, consolidaren e profundizaren o labor acometido na nova xeira da historia social e política contemporán do Brasil, de governar para os máis e os de abaixo, encetada hai oito anos: o desquite dos que fan a Historia nas encrucilladas nas que dá a reviravolta e salta.

*****

Vai pra oito anos tamén que, en conversas con Fernán Vello e Pancho Pillado, deramos en falar do Brasil e América Latina, do que alí comezaba outravolta a alborecer. Levabamos xa ano e meio a grabar intermitentemente os paliques que ían dar contido ao seu libro A estrela na palabra. En xaneiro do 2003, Lula viña de encetar o seu primeiro mandato como Presidente do Brasil. Ao remate dese mesmo mes celebrárase o IIIº FSM en Porto Alegre, ao que asistiramos, como adoito, un mollo de galeg@s militantes na rede frentista do nacionalismo, e no que Lula, nun acto paralelo, fora acollido por unha moitedume entusiasmada até o delirio. Chávez, que estaba a sufrir un agobiante acoso político, recibira alí tamén un rotundo apoio solidário. Evo Morales estaba en vertixinoso ascenso, mais inda non gañara a presidencia de Bolivia. Tampouco vencera aínda o Frente Amplio no Uruguai, nen Correa en Ecuador, nen Lugo no Paraguai. Na Arxentina, Menem estaba ao cabo do seu catastrófico mandato, habería eleicións meses despois, e Néstor Kirchner ía ser o novo Presidente -mais, obviamente, non o sabiamos. Velaí o contexto imediato no que, a fins de marzal, Miguel Anxo, Pancho e eu grabamos unha nova sesión das nosas conversas na que falamos do emerxente panorama latinoamericán visto con lentes galegos -e, portanto, máis que nada do Brasil. Non resisto á tentación de vos transcribir algúns anacos: vós xulgaredes se daquela acertamos.

*****

"Existen concomitancias en parte dos fenómenos e problemas sociais e políticos que dan lugar aos casos Lula e Chávez, e tamén nas fontes de inspiración de parte do ideario. Mais a partir de aí as diferenzas son enormes. O caso Chávez é un fenómeno populista latinoamericano, un populismo progresista, todo o contrario dun populismo fascista. Mais o caso Lula non ten nada de populismo. O fenómeno Lula representa un proxecto político estratéxico de esquerda, que asume, dende o principio, a diversidade ideolóxica, incluso a diversidade de crenzas (…). A orixe do PT comeza nos anos 70 no mundo sindical (baixo o rexime militar). Lula é un obreiro metalúrxico, sindicalista (…). De aí sairá o sindicato que, a partir dos anos oitenta, é virtualmente hexemónico en Brasil [a CUT]. Polo tanto temos un movemento obreirista. Mais non se ensimesma. Chegado o momento en que ten unha forza determinante, deciden crear un partido sobre esa base: o PT. E ese PT evolue, ábrese a camadas sociais non obreiras, vertébrase como plural e diverso sociolóxica e mesmo ideolóxicamente arredor do que ben poderiamos chamar un "proxecto común", e convértese no instrumento político dunha alianza de clases. E dese xeito incide na dinámica política do Brasil até o punto de que Lula accede á presidencia. (…) E, nese aspecto, penso que inflúe moito a idiosincrasia brasileira, é dicir, o fenómeno da mestizaxe. Brasil é incomprensíbel sen o fenómeno da mestizaxe, que empeza por ser étnica e cultural, pero que se traslada a unha mestizaxe ideolóxico-cultural nunha forza política como o PT. Esa, na miña opinión, é unha das claves do éxito do PT " (…).

"Así como no espazo europeo se pode veiculizar unha cosmovisión, un ideario, unha metodoloxía de análise e unhas diagnoses marxistas nunha prática socialdemócrata no sentido máis cabal, creo que o PT e Lula están a facer algo análogo, pero en claves latinoamericáns e brasileiras. Porque a aposta que fan consiste, primordialmente, en lograr unha redistribución a fondo (…) a partir do postulado de que, malia ser Brasil unha economía periférica e, nese sentido, subdesenvolvida, a economía brasileira xera un volume de excedente económico brutal (…) e ten unha base produtiva moi diversificada. Polo tanto, un acordo entre o poder político, (comandado por) Lula, e sectores autóctonos do capital produtivo e non do especulativo, permite que, a cambio dunha estratexia do Estado brasileiro que defenda os intereses dese capital produtivo fronte á política imperialista USA, haxa unha marxe de manobra para a redistribución. (…) Por outra parte, non se fía só a esa estratexia a desaparición da miseria, (…) senón á posta en valor de potenciais imensos que ten Brasil na economía campesiña" (…).

"E logo está a maneira intelixente en que acaban de formular a problemática de todo iso no escenario internacional (…). Así que Lula convértese nun referente, e creo que ten unha marxe considerábel de posibilidades. Outra cousa é que o imperio é o imperio. Mais non será fácil meterlle o dente a ese Brasil (…). E logo un dado final, algo que aconteceu nos dias en que estabamos en Porto Alegre. Dende que trunfa o PT en Brasil, Venezuela e Chávez ven aí un paraugas ao que acollerse. Lula decátase de que non pode deixar de prestarlle apoio a Venezuela, mais (…) que lle creará moitos problemas, non só a nivel internacional senón tamén interno. (Pensa): "eu non podo deixar colgado a Chávez nin a Venezuela, ademáis é fundamental estar recíprocamente protexidos fronte ao imperialismo, pero tampouco me podo meter só nunha dinámica bilateral". E que fai?. Propón a creación dunha Asociación de Estados Amigos de Venezuela, co cal ampara o rol do Brasil (…). Esta é unha historia que rebenta a operación que Bush estaba intentando para cercar a Vezuela. Rebéntalla".

"Ben, todo isto para min son síntomas, son dados positivos. Falta ver se agora, nas inminentes eleccións presidenciais arxentinas, perde Menem e sae un presidente con ideas claras e unha dose indispensábel de coraxe para endereitar a situación. Un eixo Arxentina-Brasil sería a salvación do Merco-Sur e un bastión decisivo para frustrar as pretensións ianquis de abranguer toda América Latina nunha área de librecambio [o ALCA] controlada e dirixida por eles, como están a facer na que xa meteron a México e Canadá".

[http://www.altermundo.org/kirchner-ou-a-fin-da-impunidade/]

Foi a leitura que acabou por sobrancear no meu caletre como síntese do que estaba a presenciar durante a noitiña de onte, xoves, na pantalla do noso televisor. Vía satélite, Tele-Sur -"nuestro norte es el sur", é o elocuente lema do seu rótulo. En vivo e en directo na Plaza de Mayo de Buenos Aires e máis no interior da Casa Rosada, o pazo da presidencia da República Arxentina.

Non son asíduo da tele. Todo o contrario. Apenas a canle europea "Mezzo" de música clásica e jazz, cando me cadra ben o programa, e ás veces algunha reportaxe de "Odisseia" ou algún filme en "Cinemanía". Nada de informativos convencionais -ou sexa, nada de desinformación tóxica: só me faltaba, co que está a cair de choiva aceda, ter que desintoxicarme a cotío pra poder pensar logo pola miña conta. Pra me informar visito os meios alternativos. Normalmente os escritos, poisque eu medrei e formeime na galaxia Gutenberg e, qué queredes, segue a ser ela o meu mundo. Mais con todo, intermitentemente, asómome ás canles televisivas da periferia do sistema, as únicas que nun mundo "patas arriba", como dixo Galeano, enxérgano posto de pé. Ou, tamén, que usan os lentes da "epistemoloxía do sul" definida por Sousa Santos, no canto da "razón perguiceira" deste fátuo norte apodrecente. Unha delas, non a única, é Tele-sur. Visítoas, máis que nada, cando acontece no mundo algo que debo coñecer e quero entender ben -acontece cada día, ben sei, mais xa vos dixen que non son asíduo da tele. E antonte aconteceu que finou inesperadamente Néstor Kirchner -sabedes ben quen é. Así que onte, á noitiña, quixemos ver Aurichu e eu qué estaría a pasar na Plaza de Mayo perante a Casa Rosada, a onde ían transladalo pra lle dar a despedida. E o que vimos resultounos tan punxentemente impresionante que, cando nos decatamos, eran xa altas horas da nosa madrugada e alí seguiamos os dous, fascinados e conmovidos, sorbéndomos a proteiforme enxurrada de abraiantes imaxes, sons e voces humáns que emitía o televisor, deixándomonos enchoupar pola vivificante corrente de enerxía que transmitían, e tentándomos debullar paso a paso a densa mensaxe que acobillaban.

Ao comenzo de conectarmos coa retransmisión era, alá, pleno día dunha soleada xornada da primavera platense. As tomas do interior da Casa Rosada amostraban o denominado Salón de los Patriotas Latinamericanos, onde xa estaba pousado o cadaleito de Kirchner cuberto coa bandeira arxentina e custodiado por catro estantíos granadeiros de gala. Nas paredes visíbeis da estanza distinguíanse as efixies de Salvador Allende, Ernesto Che Guevara, Juan Perón. A carón do cadaleito, onda a cabeceira, a viuva, Cristina Fernández, arestora Presidente da República, na compaña do seu fillo Máximo e a sua filla Florencia. Arredor, unha grea de persoeiros de ambos xéneros. E un continuum de cidadáns do común que transitan, pasan ao pé do féretro e saen. Non son miróns. Solidarízanse, cada quen ao seu xeito, erguen brazos, mans cos dedos en uve, puños fechados, outros santiguanse. Moit@s saloucan, ou choran perdidamente. Algúns entonan breves cánticos. Os máis pronuncian frases, palabras, ás veces berros, de homenaxe e gratitude ao finado, de agarimo e azos a ela, que intermitentemente se achega a iles, abrázanse, entréganlle froles, obxetos simbólicos, bandeirolas, pequenos cartaces escritos, mesmo rosarios, até camisolas con emblemas ou inscricións, que ela deposita encol do cadaleito. Xentes do común, clases populares na maioría, moita xente humilde. De tódalas idades, pro moitísimos mozos e mozas, algúns diles envisos, a maor parte expansivos, todos iles conmovidos.

Nas tomas de fóra, a Plaza de Mayo ateigada de xente e salferida de bandeiras, pancartas e cartaces a eito, de tódolos tamaños, con lendas e inscricións impresas ou feitas a man, os nomes de Néstor e Cristina en case todas con expresións de dó, alento ou homenaxe. O mesmo cando a cámara enfoca as embocaduras das ruas adxacentes, deica onde dá chegado a vista. E froles por todas partes, en ramos pousados ao pé de estatuas, ou todo ao longo da fachada do pazo, ou nas mans de moitos dos presentes. A traveso da praza, un carreiro entre valados para o acceso á Casa Rosada dos cidadáns que queren entrar no Salón dos Patriotas para dárenlle o seu adeus a Néstor e o seu alento a Cristina -así os chaman e invocan todos ao chegaren dentro, e moitos dinlles "compañeir@". E é coma un río, unha corrente incesante, unha coluna interminábel. E a medida que pasa o tempo, a enxurrada cidadán non para de medrar. Pola mañán, algúns xornais e emisoras da dereita involucionista recomendaran á xente non acudir ao centro, disque podía ser arriscado. Os mesmos que difundiran a especie de que, coa morte de Kirchner, a situación política volvérase "inestábel" -como Clarín ou El País. Mais as xentes do común reaccionaran esactamente á inversa. Ao empardecer, alá, centos de milleiros de cidadáns ocupan pacíficamente as avenidas e ruas todas do centro da grande cidade, e nelas ficarán durante horas en plena noite. E a coluna humana dos que pacientan calmos camiñando a modiño para entraren ao cabo na Casa Rosada, chegará a acadar unha lonxitude de vintecinco "cuadras".

Ese cívico desfile procesional da xente do común continuará sen cesar durante toda a noite, e á mañán seguinte -a de hoxe- prolongaráse máis de tres horas alén da prevista para a partida do cadaleito cara a Patagonia, onde o enterro terá lugar. Inda parte agora, mentras escribo, e o que estamos a ver resulta indescritíbel: ao comezo, o auto que o leva cáseque non pode avanzar, arrodeado de xente que o apalpa, bótalle froles enriba, e logo seguen a acompañalo todo arredor, en bicicletas, en motos, nalgunhas home, muller e cativo entre os dous, a xente moza a correr. Hoxe amenceu con choiva, e non para de chover, mais a moitedume leva horas a agardar impasíbel, amoreada ao longo do percorrido da comitiva. Veleiquí estamos os cidadáns do común, están a dicir sen palabras, co feito da sua actitude solidária, e non permitiremos marcha atrás nos avances transformadores propiciados por Néstor e Cristina. E o mesmo están a proclamar co seu comportamento en vilas e cidades de todo o territorio da República. O acontecido onte e hoxe é máis ca unha mobilización cívica: é todo un plebiscito cidadán. Mais, por qué?.

Cando, no 2003, gaña as eleicións presidenciais fronte a Menem, Néstor Kirchner, cincuenta e tres anos, militante no caleidoscópico "xusticialismo" de tradición peronista, é, pra o caso, un descoñecido, malia o seu fecundo e progresista labor de governo local, primeiro, e rexional, despois, na distante Patagonia. Ninguén espera dil gran cousa. Consciente diso, na toma de posesión da Presidencia exprésase con moita humildade. E faino en plural, como xefe dunha equipa de governo. Di: "Somos hombres comunes con responsabilidades de mucha importancia: procuraremos estar a la altura de la Historia y de los tiempos". E abofé que il vaino estar.

O panorama económico, social e político arxentino é, naquil intre, caótico. Sabédelo ben. A economía está desfeita por unha política ultraliberal que, servilmente sometida ás consignas do imperio impostas polo FMI, desembocara no esperpéntico fiasco do "corralito", coa base produtiva destruída, as clases traballadoras no paro, o sistema social esfarelado e a miseria esparexida por ondequer. As clases populares autoorgaízanse ao límite da supervivencia. A lei do "punto final" garante a impunidade aos xenocidas de cando a brutal ditadura militar. A corrompida "clase política" pulverizou práticamente o Estado e as xentes porteñas bérranlle "Que se lisquen todos!".

Pois ben: en só catro anos de mandato, o Presidente Kirchner vai darlle a volta polo forro a esa situación de partida. Desterra o ultraliberalismo e enceta a recuperación do emprego e dos niveis salariais, o impulso á economía produtiva, o investimento público en capital social básico, a redución das desigualdades, a reconstrución do sistema de seguridade e benestar sociais. Rompe coa dependencia servil da metrópole imperial e do FMI e aborda a recuperación da soberanía económica e política. Renegocia vantaxosamente e cancela a débeda externa, con axuda de Venezuela e Brasil. Incita á mocidade a se reactivar e reorganizar e ábrelle espazos de protagonismo autónomo que lle foran choídos. Estimula a actividade do tecido asociativo e os movementos sociais. Dialoga constantemente coa sociedade civil. Xunto con Lula e Chávez plántanlle cara a Bush e fan abortar o seu proxecto do ALCA -a imperial Área de Libre Comercio Americana. Aposta, en troques, polo proceso de artellamento da América Latina, a empezar polo subcontinente sul -no intre da sua morte, era presidente de UNASUR. E o máis trascendental, o que a cidadanía mobilizada onte agradecíalle con máis énfase e emoción: o seu activo compromiso a prol dos dereitos humáns e a reabilitación da dignidade cidadá e nacional. Kirchner tivo o coraxe ético e político de promover e conquerir a abolición da lei que blindaba a impunidade dos xenocidas arxentinos, abrindo así paso ao procesamento dos que, na ditadura militar, cometeran crimes de lesa humanidade, e á reparación das vítimas, da sua memoria e dos seus familiares.

En só catro anos. Á inversa que eiquí, neste Reino de España da moi culta, civilizada e democrática Europa. Eiquí onde se acata sen remusgar o dictat do FMI. Eiquí onde a UE lámbelle os pes á metrópole imperial. Eiquí onde segue a non facerselles xustiza ás vítimas do xenocidio perpetrado polo fascismo franquista, e a maxistratura a reducir á indefensión aos descendentes delas que a reclaman. Pior aínda: eiqui onde os herdeiros ideolóxicos dos xenocidas conseguen que o poder xudicial castigue a un maxistrado por defender ás vítimas.

Eiquí, en fin, onde si que está "patas arriba" o mundo que, en América Latina, andan a póren en pé os arestora "restauradores" da democracia e a dignidade cidadás coma os Kirchner, Lula, Evo, Correa, Chávez, Lugo, Mugica. E Cristina, claro: con ela estaban todos, onte, conmovidos, solidarios e fraternos. Mísera España dos espellos cóncavos: nen sequer sabes ollarte no diáfano espello democrático desa América Latina que decretou o fin da impunidade. De toda e calquer caste de impunidade.

[http://www.altermundo.org/nacionalismo-autonomia-socialdemocracia-ii/]

Dicíavos o día pasado que a socialdemocracia nada ten a ver coas políticas que están a aplicar os diversos governos europeus, mesmo os rexentados por partidos que a invocan nos seus rótulos ou que se reclaman desa filiación ideolóxica e política.

Pois algo análogo está a acontecer coa autonomía das nacións-sen-estado encorsetadas no actual marco constitucional español. Nalgúns casos porque non as deixan exercela -como evidenciou inda hai pouco o esperpento celtibérico montado encol do Estatut catalán. Noutros porque non o queren as forzas ocupantes das institucións autónomas -como resulta patente no caso galego. Así que tamén neste eido conceitual convirá pormos as cousas nos seus xustos termos.

Para empezar, convirá relembrarmos unha evidencia histórica que hoxe semella esquecida: a "autonomía" política non foi un invento da "transición" española. O invento foino, primeiro, o deseño constitucional do "Estado das autonomías"; segundo, a conceición administrativista da autonomía como artefacto ao servizo da "organización territorial" dun aparello de estado unitario e non do autogoverno dos diversos povos; e terceiro, a imediata deturpación dese mesmo deseño constitucional orixinario meiante o chamado "café para todos", ou sexa, unha especie de "igualatorio" asistencial vello-estilo de autonomías de diversa caste e rango constitucional en orixe -nacións, rexións e até simples provincias ou cidades-enclave coloniais.

O primeiro ingrediente dese invento operou como sucedáneo espúrio do pacto federal necesario para artellar constitucionalmente a realidade plurinacional "hispana" a partir da soberanía das catro nacións que a compoñen. O segundo suplantou a noción política de autonomía, pertencente á teoría do estado e consistente nun espazo de libre decisión para o autogoverno, sustituíndoa pola sua derivada administrativa, propria dos deseños de descentralización funcional e/ou territorial do aparello político-administrativo dos estados. E o terceiro servíu para invalidar de facto a distinción constitucional antre as "nacionalidades históricas" -eufemismo referido ás tres nacións que xa tiveramos autonomía na IIª República- e o resto de comunidades que se poderían ir configurando por agrupación de provincias ou mesmo cunha soa -como Madrid, por caso. O triple resultado foino o escamoteo dun proceso constituínte protagonizado polos povos-nacións como suxeitos de soberanía política, a sustitución do autogoverno dos povos pola descentralización do estado, e a conversión do "mapa" das "comunidades autónomas" nun galiñeiro doadamente manipulábel polas forzas políticas centrípetas de sempre -poisque é sabido: "onde hai galo non canta galiña".

Ora, na tradición histórica do nacionalismo galego, a partir das Irmandades da Fala, a noción de autonomía formulouse como equivalente á disposición dun espazo de libre decisión soberana, só que non en forma dun estado galego independente, senón resultante dun pacto federal-confederal. Así aparece, e con ese contido semántico se emprega, no proxecto de artellamento xurídico-político do espazo estatal español, e inclusive do peninsuar, formulado no Manifesto da "Asambleia nazonalista de Lugo" de 1918. "Autonomía integral pra Galicia", é a expresión empregada no apartado dese documento consagrado a dar resposta aos "Problemas constituentes" que defrontaba daquela a nación galega. A nación, non a rexión: "conquerire autonomía integral da Nazón Galega" é a pretensión que se esplicita dende o preámbulo mesmo do Manifesto polos asinantes que -declaran- "nós, nomeámonos, d-oxe pra sempre, nazonalistas galegos, xa que a verba rexonialismo non recolle todal-as aspiracións nin encerra toda a intensidade dos nosos problemas". Autonomía política, asemade, que os asambleístas diferencian coidadosamente da administrativa "autonomía municipal" propugnada noutro apartado. "Autonomía integral", enfin, que implica exercizo da soberanía nacional para pactar unha "Federación da Ibéria", para esixir o "ingreso das nazonalidades da Ibéria na Liga das Nazóns", e mesmo para reclamar, "dentro d-esta federación, igoaldade de relaciós con Portugal", inlusive antes de "chegare á federación con Portugal" que se propugna no proxecto.

Resulta, portanto, inequívocamente "soberanista" -diríase hoxe- o conceito de autonomía empregado polos nosos devanceiros no Manifesto de 1918. E así seguiría a selo no pensamento e na escrita dos homes da Xeración Nós e do Partido Galeguista, mesmo cando, na prática política, tiveron que renunciar provisoriamente ao propósito de se constituir Galiza en "Estado libre" dentro dunha non-nata "República federal española", previsto en 1931 no anteproxecto de Estatuto do SEG, e conformárense daquela coa autonomía do Estatuto do 36.

Así é como se fai patente ao longo de todo o percorrido ideatorio e temporal do Sempre en Galiza de Castelao, dende os treitos iniciais escritos durante a República -o Adro e o Libro Primeiro- até a derradeira páxina do Libro Cuarto desa magna obra, asinado no Paquebote "Campana" en "xullo-agosto do 1947". Veleiqui algunhas mostras entresacadas no decurso dese periplo odiseico no que infortunadamente Castelao, a diferencia de Ulises, non daría acadado o retorno á sua Ítaca. As primeiras son do treito escrito no 1937, xa durante a guerra portanto, en Valencia e Barcelona. Unha: "Para nós, os galeguistas, Galiza é unha nación e ten o dereito e o deber de orgaizarse autonómicamente". Outra: "Ben estaría eisixir unha manifestación induvidabel da vontade popular (…); pero dispois o seu Estatuto debería ser obra esclusiva do Poder autónomo, ainda que se sometese a referendum (…)". E estoutra: "As nacións non se crean somentes pol-a vontade dos homes, e por moito que abramos os ollos non vemos en Hespaña máis que catro nacionalidades. Nós concebimos a Hespaña como un sóio Estado, constituido pol-o libre consentimento de catro povos: Castela, Cataluña, Euzcadi e Galiza. E dispois todal-as autonomías que poidan concederse dentro de cada nación". Resulta así diferenciada a autonomía (integral) da nación galega, resultante da sua "vontade popular" (soberanía) e "libre consentimento" para "constituir" coas outras "un sóio Estado" (federal), daqueloutras autonomías que logo "poidan concederse dentro de cada nación" federada. Naturalmente, a moi democrática Constitución española postfranquista do 78 só ía contemplar as autonomías desta segunda caste -"concedidas" dentro da "única nación" recoñecida: a española, claro está.

Esa utilización do termo "autonomía", co inequívoco siñificado dunha noción nidiamente política e soberanista, é invariábel ao longo de todo o Sempre en Galiza, até, como xa vos dixen, a mesmiña páxina derradeira dese texto. Nela, Castelao conclue a sua obra enunciando os "catro principios" estruturadores dun edificio institucional en catro andares: Galiza, Hespaña, Penínsua Ibérica e Europa -un enxoito enunciado moi difundido, pero tántas veces utilizado fóra de contexto para deturpar o ideario que sintetiza. Os catro andares son istes, en transcrición literal: "a) Autonomía integral de Galiza para federarse cos demáis povos de Hespaña. b) República Federal Hespañola para confederarse con Portugal. c) Confederación Ibérica para ingresar na Unión Europea. d) Estados Unidos de Europa para constituir a Unión Mundial".

O que me importa hoxe: por mor do que xa levo espricado, resulta evidente que, tamén eiqui, esa "autonomía integral" siñifica libre decisión en institucións políticas soberáns proprias para autogovernármonos e participarmos nun pacto federal-confederal supranacional. O mesmo, xa que logo, que xa siñificaba no Manifesto do 1918. O mesmo principio, tamén, que vai figurar no 1976 nas "Bases Constitucionais do CFPG, e inda máis logo, no 1982, nos documentos fundacionais do BNG.

Nada a ver, portanto, coa "auto-anémica" autonomía actual, parida no marco constitucional español vixente. Mais, nas circunstancias de arestora, nas que mesmo ese fraco sucedáneo de autogoverno está a ser destruido dende dentro polos actuais inquilinos do poder autónomo, xa me daría eu cun canto nos dentes se fosen desaloxados para empregarmos nós a tope as potestades estatutarias a prol do avance do proxecto emancipador do nacionalismo galego. A semellanza da aposta de Castelao e o PG cando do Estatuo do 36. E en congruencia coa aposta do BNG nos anos noventa, cando acordou optar decididamente a governar nesa fraca autonomía pra empurrar avante o seu proxecto estratéxico de autodeterminación do povo galego. Mesmamente aquilo que non deu feito cando accedeu ao governo -esa oportunidade histórica perdida que abriu paso á actual brigada de demolicións, limpeza étnica e ecocidio do noso infortunado país, ou sexa, da inmorredoira "Nazón Galega", o único que dota de sentido político a nosa existencia e a nosa loita.

[http://www.altermundo.org/nacionalismo-autonomia-socialdemocracia-i/]

Son os tres regos de pensamento e prática que confluen no curso dos actuais movementos emancipadores antisistémicos. Son asimesmo os que irrigaron os eidos do nacionalismo emancipador galego contemporán.

Non pretendo dar leicións. A ninguén. Menos agora que, no meu actual estatus académico, non estou habilitado para "profesar" nos curricula de licenciatura dos estudantes universitarios -oficio que, durante máis de catro decenios, andara eu a exercer tanto por devoción coma por obriga. Mesmo durante ese longo período, e con tanta máis énfase canto máis avantaba no seu decurso, adoitaba dicirlles aos "meus" alunos que, máis ben ca adeprenderlles saberes, eu apenas pretendía ensinalos a pensaren cun certo rigor, ou sexa, método no raciocinio. Nas postrimeirías desa miña xeira docente, cando alguén me perguntaba encol do meu balanzo de resultados, contestáballe que só tiña unha certeza: seguro que adeprendera eu moito máis do que puidera ter ensinado. E non o dicía -non volvo dicilo agora- por falsa modestia, senón por convición forxada na esperiencia. Aparte de que, como é ben sabido, canto máis adiantas en coñecemento, máis consciente te volves da crecente dimensión do enorme espazo de saberes que descoñeces e nunca chegarás a abesullar sequer, aparte desa evidencia, digo, mesmo espricar nunha aula as nocións máis elementais dunha materia, iso que programáticamente repites cada curso, obrígate a repensar os alicerces do coñecemento que estás a transmitir -e suscítache moitas máis interrogacións ca certidumes. Daquela, en percura de respostas, bótaste a estudar de novo o que coidabas ter adeprendido xa.

No meu labor político pasoume outro tanto do mesmo. Ségueme a pasar agora que non combato nas institucións senón na sociedade, e non estou no estado maior senón na infantería do nacionalismo e a esquerda -sen agardar a que teñan que mobilizarnos aos reservistas, dadas as baixas que está a causar esta guerra, máis cruenta do que disque fora a do catorce, a dos avós da miña xeración, que xa choveu, e prá xente nova fica moito máis lonxe atrás do que pra nós a de Cuba e Filipinas, por caso. Pasoume outro tanto, dixen, só que, neste lerio, o que adeprendín non nos valeu de res, nen a min nen aos meus paisáns, e o que se cadra puiden ensinar, só en ética da fraternidade e exercizo da veracidade, polo que se bota de ver caíu en terra erma e papárono talvez certos sucedáneos dos feros corvos de Xallas pondaliáns.

Así que non pretendo dar leicións. Mais non renuncio a re-pensar nocións básicas, e supostamente arquisabidas, da nosa cultura democrática -nosa, quer dicir, dos seres humáns que tivemos a fortuna de recibirmos de balde a herdanza histórica de tres vagas sucesivas de ilustración desalienadora e combates revolucionarios conxugados: a primeira, frente ás autocracias do antigo rexime; a segunda, frente ao dominio esplotador do capital; a terceira, frente ao poder espoliador das metrópoles coloniais. Son os tres regos de pensamento e prática que confluen no curso dos actuais movementos emancipadores antisistémicos. Son asimesmo os que irrigaron os eidos do nacionalismo emancipador galego contemporán. E re-pensar o amplo e diverso repertorio de nocións que integran esa ricaz avenza, á par que se proxectan e contrastan na prática social e política, é condición indispensábel pra que non acaben por momificárense en dogmas e tornárense fetiches -nas antípodas, pois, da razón ilustrada e desalienadora ao servizo da cal naceran.

Aconteceume hai pouco que, interpelado nun coloquio celebrado en público, dixen que se, nas actuais circuntancias, me acaíse governar na Xunta de Galiza -hipótese obviamente inverosímil- exercería unha acción de governo xenuinamente socialdemócrata e autonomista, utilizando até o límite o repertorio de potestades e competencias políticas dispoñíbeis a prol dos dereitos e necesidades máis cardinais e urxentes da cidadanía. Mesmo fixen referencia, para ilustrar esa aseveración, ao programa de governo co que o BNG concurrira ás eleicións do 1997, reiterado con algúns retoques nas do 2001 -e que a única deficiencia que padecía era a de non ter sido aplicado nunca até agora. Pois seica houbo quen interpretou que o Beiras renunciaba ao socialismo marxista e á autodeterminación -e chéirome que se cadra inclusive alguén viu ratificada a sua convición de ser este servidor un seudonacionalista pequenoburgués. Non é que, a estas alturas, me importe un algo, mais paréceme cando menos antiestético confundir de tal xeito o cú coas témporas. Simultáneamente, houbo outro alguén que arremeteu contra a socialdemocracia por mor da falcatrueira contra-reforma laboral, esa aduanada operada polo actual governo español. Tampouco é que me importe nen chisco, mais sábeme á zaragallada terminolóxica da que vos falaba o outro día.

Porque a socialdemocracia nada ten a ver coas políticas que están a executar os partidos que a invocan nos governos que índa rexentan nalgúns estados europeus e que, nos seus contidos, consisten mesmamente en todo o contrario. Socialdemócratas xenuinos érano os idearios e os proxectos políticos dos revolucionarios partidos socialistas marxistas europeus anteriores á guerra do catorce e á revolución soviética. E socialdemócratas reformistas fórono, a partir da Grande Depresión, os que deseñaron e aplicaron o modelo do "welfare state" despois da IIª guerra mundial, ou sexa, o modelo de xestión reformista do chamado "capitalismo renano" -polo Rhin, non polos riles- baseado na intervención do Estado para o control público do capital, a regulación e defensa dos dereitos laborais, a redistribución da renda e a riqueza, e as políticas de seguridade e benestar sociais das clases traballadoras: o contrario, xa que logo, das políticas ultraliberais hoxe imperantes, con escasas variacións, sexa cal for a cór política dos que as aplican. Neste actual contexto, unha acción de goberno socialdemócrata, mesmo que só fose na sua versión reformista, marcaría unha nidia inflexión no uso do poder, un rotundo cambio de direición e sentido no proceso de involución reacionaria que estamos a padecer.

Claro que o capitalismo actual non é reformábel, e que o combate de fondo a librar pola esquerda no seo da "sociedade civil" ten que ser antisistémico e orientado a proxectalo na "sociedade política". Mais xa quixera eu que, á par dese combate estratéxico, fósemos quen de desterrar dos actuais aparellos de estado as políticas ultraliberais: retroalimentaríase a potencia do movemento emancipador na sociedade. Os programas de governo do BNG aos que aludín -1997 e 2001- tiñan ese norte, ían nesa direición: abonda consultalos para comprobármolo- e ben que se decataron daquela os poderes económicos e mediáticos que se conxuraron para nos atrancaren o paso. O grave é que, chegados ao poder co bipartito, nen se tentou sequer pór en obra os seus eixos cardinais: bailouse o rigodón cos poderes inimigos, pra tentar desactivalos e -malia que involuntariamente, se cadra- defraudouse aos sectores máis combativos da "sociedade civil" que esperaban outra cousa dos seus representantes na "sociedade política".

Análogamente acontece a respeito da custión nacional galega -mais diso falareivos na vindeira prédica dominical, ou?

[http://www.altermundo.org/zaragallada/]

Daquela poderei dicirvos que, na actualidade, a linguaxe e o léxico ao uso nos meios políticos e meiáticos, valla a redundáncia, é unha auténtica zaragallada.

Fabulosa a que facía a miña avoa Carme de San Roque na casa da Porta da Pena cando eu neno. Maormente a que preparaba prá empanada de raxo, rendonda e coa morcilla doce enroscada dentro. Menuda larpeirada!: manxar dos anxos, abofé, aquil insólito combinado agredoce do raxo adubado coa zaragallada e a morcilla de sangue envoltos no pan da empanada churruscante por baixo. Fáiseme a boca auga inda agora ao relembralo, e mira ti que van ben anos aló. E o sarillo de evocacións que me suscita esa remembranza. Eis a miña peculiar versión pantagruélica da "magdalena de Proust", se ouso dicilo dese xeito. A outra, a máis análoga en frugal sinxeleza, érao o boliño de pan branco partido en duas metades untadas de manteiga e salferidas con sucre refinado, a miña lambetada preferida cando cadraba que a miña nai me levase con ela recoller ao meu pai ao remate da xornada no almacén e tomaren xuntos un café no Mercantil. Mais aquela empanada de raxo con morcilla doce dentro éravos algo sobrenatural. Nunca a catei en ningures fóra do eido familiar da avoa Carme. Seica era unha receita do mesón que tiña en San Roque "papá Ramón", meu bisavó polos García, onde a Carme, cando moza, moi fermosa e moi garrida, disque lles levaba o pulso aos arrieiros que alí paraban, na entrada do camiño real da Cruña en Compostela. Pois disque a fórmula da celmosa zaragallada, mestura de cebola rustrida con qué sei eu doutros condimentos, era tamén segredo familiar da alquimia culinaria herdado dos ancestros. Dicíanmo as miñas tías, eu non volo podo asegurar. Mais éravos algo sobrenatural, diso pódovos dar fé.

Ora, vou ao dicionário, e pon que zaragallada é "embrullo, enredo do que resulta engano". Nada a ver, logo, coa empanada -como non sexa mental. Xa vedes o que son as cousas da semántica e os usos dialectais. Algo que ver se cadra, digo eu, con aquela distinción paradigmática que tracexara hai decenios o Hjelmslev, antre sistema e uso, que tan útil me resultara cando andaba eu a surdir, como dicían no Morrazo os pícaros do meu tempo, nas augas arremuiñadas do estruturalismo nas ciencias sociais -mais iso évos conto pra outra léria. Porque, no dialecto familiar da miña infancia, zaragallada era unha verba que só se pronunciaba, única e escrusivamente, pra referírmonos á da empanada, da empanada física, quer dicir, for de raxo, congro, xoubas ou do que for, inda que, xa digo, a de raxo era a miña magdalena pantagruélica, algo sobrenatural. O embrullo era embrullo, ou enguedello, non zaragallada. Mais os dicionários son moi sabidos, e convén facerlles caso. E no que eu manexo non hai mención desa valéncia referida ao compango da empanada, inanque si no de Franco Grande, mais como eu axudárao daquela, simplesmente como un mandado, a fuchicar no de don Eladio pra escolmar nil e reducilo, poida que esa mención sexa cortesía sua a algún comento meu. E ademáis este vran, en Corrubedo, o Manu dixérame que alí non se dicía dese xeito. Así que concluo que, no galego común, zaragallada é embrullo, enredo ou até desorde, e o da empanada era peculio léxico familiar de noso, ou talvez das clases artesáns e populares compostelás matriciais da miña familia paterna, que tamén pode ser.

Daquela poderei dicirvos que, na actualidade, a linguaxe e o léxico ao uso nos meios políticos e meiáticos, valla a redundáncia, é unha auténtica zaragallada. Só que insípida, non celmosa como a da miña avoa. E contaminada, logo incomestíbel. Ou sexa, un "embrullo , enredo do que resulta engano". Talmente. Deica o ponto que as xentes do común difícilmente poden saber o que siñifican os vocábulos empregados nas mensaxes que lles comunican dende eses eidos, ou millo dito, o qué pretenden que siñifiquen aquiles que os empregan en cada caso, que o mesmo lles valen pra un roto que pra un descosido. É unha deturpación perversa da relación antre siñificante, siñificado e siñificación. E non estou a referirme ao léxico común deturpado por simples iñorancia, incultura ou necedade. Non: estou a referirme a vocábulos que encerran nocións e conceitos basilares da cultura cívica e democrática e que, portanto, en orixe, son de seu absolutamente inequívocos, e compre que, no seu uso, se respeite e preserve esa inequivocidade para que, na comunicación, transmitan diáfanamente as nocións que siñifican e así sexan comprendidos os valores aos que se refiren. Non facelo así equival a consumar unha deturpación perversa dos conceitos siñificados e unha inda máis perversa prostitución dos valores referidos.

E porén, esa deturpación de conceitos e prostitución de valores está a ser prática habitual tanto no "discurso" (?) dos governos e o establishment político canto na "información" (?) difundida polos meios de comunicación -e as esceicións rexistrábeis non fan outra cousa ca confirmaren a regra. Até chegárese mesmo a convirtir o contido semántico dos vocábulos na sua antítese, suplantar o siñificado xenuino pola sua antinomia. Coma os bombeiros incendiarios de Fahrenheit. Liberdade, democracia, igualdade, cidadanía, povo, soberanía, xustiza, paz, república, socialismo, orde constitucional, autonomía, liberalismo, socialdemocracia, emancipación, benestar, estado de dereito, desenvolvemento, equidade, seguridade xurídica -por só mentarvos algúns dos máis sistematicamente adulterados entre os que están no cerne da cultura cívico-democrática xestada no ciclo da modernidade da historia europea. Por non dicir xa a manipulación deturpadoramente "oucidentalizante" e até demonizadora de nocións e valores proprios doutras culturas ben vedraias no universo da humanidade. Ou enxendradas en procesos históricos silenciados e negados, coma o proprio noso, do povo galego, pra que non poidamos saber quen somos ao cabo nen de quen vimos ser. Pra que os seres humáns de calisquer partes do mundo non poidan saber que naceron libres e iguais e ninguén ten dereito a exercer dominio sobor diles en nome de ningún altisonante vocábulo perversamente vaciado do seu contido xenuino e semánticamente volto polo forro do revés. Cando mesmo o manexo da linguaxe tórnase unha prática etnocida e portanto liberticida, promovida e dirixida polos nazis de arestora: "Fagamos unha boa zaragallada!" -é a sua consigna. Pratícana dende calisquer instancias e habitáculos de poder nos que se instalen, político, económico ou mediático. Sexa cal for o seu rango e nível, dende os imperiais aos auto-anémicos, non desleixan ningún, sonlles úteis todos. Non os totalitarizan formalmente, son moito máis adroleiros ca os seus proxenitores do século pasado. Fan coma esas castes de insectos que inxectan os seu ovos nos corpos doutros bechocos pra que logo as larvas os devoren en vida por de dentro mentras por fóra conservan até o fin intacta a epidermis que lles dá a apariencia do ser vivo que xa non son. A roupaxe carnavalesca das institucións subvertidas e do léxico empezoñado. Cándo imos acabar con iles, con esa peste?.

Mentras sigo a librar o meu vello combate, restauro os meus azos na señardade da miña peculiar versión pantagruélica da magdalena de Proust, xa sabedes, aquela empanada de raxo da miña avoa Carme, a de San Roque. E coa mesma recupero, e reivindico, o seu léxico familiar -onde zaragallada nunca siñificou embrullo nen enredo do que resulta engano: só, única, escrusiva e inequívocamente, aquil celmoso compango con raxo e morcilla doce envoltos no pan da empanada churruscante por baixo. Algo sobrenatural.

[http://www.altermundo.org/nen-sequer-o-vento-e-noso/]

Aquela estampa do baril labrego co machado ao lombo que olla en fite e dilles aos raparigos que o arrodean: “A nosa Terra non é nosa, rapaces!”. Estouna a ver enmarcada e pendurada na parede do longo corredor da casa da rua do Vilar da miña infancia na compaña doutras varias do álbum “Nós”, as máis punxentes se cadra, naquela época na que a obra de Castelao non se non podía ensinar nas escolas nen achar nas librarías e o seu nome non se non podía pronunciar impunemente en público.

Quén mo diría daquela: vai aló máis de meio século e o rodopío do tempo, tal miniatura dos corsi e ricorsi de Vico, vólvelle dar vixencia plena á estampa e á espida sentencia do seu pé. Só que gráficamente transmutada pola traumática metamorfose social que extermina aos retratados nela: xa cáseque non hai labregos no agro nen picariños nas aldeas, mais o protagonista simbolizado daquela polo home do machado é este povo, e ise, malia que maltreito, aínda alenta e loita e brada que a nosa Terra non é nosa.

Nen sequer o vento. “Non hai no mundo lugar máis venteado que Elsinor”, di o coro no xenial “Don Hamlet” de Cunqueiro. “Aqui en Elsinor todo temos pechado por mor do vento. Todo ten que estar dentro: a xente, o gado, o xardin”. Na Galiza, non. En Elsinor-Galiza, neste país hamletián onde os haxa, no lugar máis venteado da fisterra europea, todo estivo sempre aberto ao mar e ao vento tamén. Este povo sempre coidou que o mar e o vento eran libres. Até que viñeron forasteiros e pecháronnolos. Non nos pechamos nós ao mar e ao vento. Viñeron outros de fóra, chegaron de Terra Ancha e inda mesmo de máis lonxe, e non satisfeitos con nos despousiren da xente, o gado, os ríos e o xardín, pecháronnos tamén as portas de acceso ao mar e ao vento que coidabamos seren bens libres ao noso dispor. Até o mar e o vento fóronnos vedados e espoliados.

Volvíanme pasar polas mentes esas recordacións estoutro dia, mentras escoitaba a Rosa Regueiro expór, con moita precisión e galanura, por certo, a sua espléndida tese de doutoramento encol do sector eólico na Galiza actual, que eu lera demoradamente xa. Volvíanme rebulir no esprito as duas sensacións opostas que xa esperimentara na leitura previa desa tese: o disfroite inteleitual dunha esculca ben feita, e a tortura moral de comprobar a persistencia recrudecida dos andacios que eu mesmo denunciara hai trinta e cinco anos, e a xeración de Castelao tres cuartos de século atrás. Cómo era posíbel -perguntábame- que a espoliación colonial dos nosos recursos proseguise durante tres decenios de “autonomía” política, seica, favorecida mesmo polos poderes encarregados do “noso” autogoverno, e inda por riba exacerbada pola brigada de demolicións arestora instalada nas institucións da CAG -léde “Comunidade Autónoma de Galicia”. Incomprensíbel, non si?.

Porén, évos así: o feitos son contundentes. En 1995, o fraguismo enceta os “plans de produción de enerxía eólica en Galicia”. Entendede ben: simplesmente normas para a concesión de “parques eólicos” á “iniciativa” privada no territorio da CAG -nada de iniciativa pública nen programación racional do aproveitamento da enerxía eólica en clave dunha política autonómica de desenvolvemento endóxeno, nen de beneficio económico e benestar social da cidadanía galega. Nen sequer de promoción do acceso de capital privado indíxena á esplotación dese recurso, no que Galiza vai destacada en cabeza dentro do Estado español. O resultado ven ser como se Noruega e Escocia tivesen ficado á marxe da esplotación do petróleo nas suas augas teritoriais do Mar do Norte.

Reparade, se non. Dende 1995 ao 2007 -en duas fases marcadas por dous sucesivos marcos normativos, 1995-2001 e 2001-2007- enormes grupos transnacionais forasteiros fanse coa parte do león nas concesións. E moi concentradamente: cinco diles acaparan o 85% da potencia autorizada na primeira fase, e o 72 % na segunda. Velos eiqui. ENTRECANALES: 32 e 36 %. IBERDROLA (a autora do consentido atentado ecocida nos canóns do Sil): 21 e 19 %. ACS (do “famoso” Florentino Pérez do RM): 10 e 5 %. ENEL: 15 e 10%. FCC (das “célebres” irmás Koplowitz): o resto. Á altura do 2007, as concesións a empresas galegas non chegan ao 15% da potencia autorizada na ducia de anos transcorridos. A todo isto, a maor parte das concesións invaden montes viciñais en man común -disque protexidos e declarados inalienábeis e imprescriptibeis pola Lei galega do 1989, cando do governo tripartito, e reducida a cinzas polo fraguismo. E a todo isto tamén, nada menos que o 39% dos eólicos están ubicados en territorios declarados espazos naturais protexidos ou mesmo parques naturais. E, agás esceicións, nen as comunidades de viciños, nen os proprietarios dos montes, nen sequer os concellos, pintan nada nas concesións. Isto é Jauja praos depredadores. “Aqui en Elsinor-Galiza téñennos todo invadido por mor do vento”.

No 2005 chega o “bipartito” á Xunta e ao cabo, no 2007, por iniciativa do BNG, aproba un decreto que muda para ben o marco normativo do sector eólico. O decreto abre as portas á participación de capital público e máis á implicación dos proprietarios dos montes nos proxectos eólicos, asi como á participación das entidades públicas e os cidadáns no procedemento de implantación dos parques. Non o fai con caráiter obrigatorio, mais estimula aos promotores a escolleren esas fórmulas. Nese novo marco normativo convócase un concurso, resolto a finais do 2008, que comeza a obxetivar e racionalizar os criterios e o proceso de adxudicación en direición a unha estratexia de política enerxética autónoma tendencialmente confluente cos intereses da cidadanía galega -mais, xa que logo, diverxente das pautas impostas nas fases precedentes polos voraces grupos de presión forasteiros. E sobrevén o desastre. Desaloxado o bipartito da Xunta nas eleicións do 2009, os novos ocupantes non só anulan o concurso xa adxudicado -sen que nen os adxudicatarios perxudicados nen a “cega” patronal galega remusguen sequer- senón que derrogan o decreto e cociñan unha nova lei… aberrante.

Si, aberrante. Primeiro, porque no canto dunha lei semella un panfleto de propaganda ideolóxica de ultradereita -ao estilo dos preámbulos das chamadas “leis fundamentais” do extinto (?) rexime franquista. Segundo, porque arremete contra a participación tanto for pública coma cidadán -ou sexa, postulados basilares de calquer sistema democrático- no aproveitamento dun recurso natural enerxético do país. Terceiro, porque enmascara demagóxicamente nun confuso e difuso -mesmo tan etéreo coma o proprio vento- disque Fondo de Compensación Ambiental a entrega da enerxía eólica galega aos mesmos sempiternos depredadores dos nosos recursos enerxéticos, sexan fósiles -lignitos xa totalmente esquilmados- ou hidráulicos -o famoso “aproveitamento integral dos ríos galegos”, agora redivivo en disfraz de “mini-centrais” ou sen disfraz ningún, como no Sil.

O andacio social de máis graves consecuencias políticas, entre os moitos históricamente padecidos pola nación e o povo galegos, non radica nos síndromes da patoloxía popular máis consabidos, sexan reais ou ficticios. Non. O andacio máis grave consiste na sistemática pitoñez e deserción das suas elites sociais e grupos dirixentes nas fases máis críticas e decisivas da sua historia. A treición que xa denunciaban os Precursores no XIX, logo as Irmandades e a Xeración Nós no XX, e máis logo aínda as mocedades nacionalistas insurxentes contra o fascismo franquista. A que agora está a consumarse dende a cúpula mesma das institucións estatuídas para servir a este país e este povo, postas “patas arriba” para millor mallar nil. A treicioeira desercíón dos que só ven Galiza coma un “territorio” a espoliar, non como unha cidadanía a servir. Como un couto mineiro e, se cadra, de caza e pesca tamén, nunca como un hábitat natural e humano. Pra éses, o estado de perfeición consistiría en administraren colonialmente un deserto verde e pardo, ou sexa un territorio “despovoado”, unha vez exterminados os untermenschen indíxenas.

A Nosa Terra non é nosa, rapaces, certamente. Nen tan sequer o vento é noso tampouco. Pois compre que o sexan, madia leva. Con ese andacio compre acabarmos. Entre tod@s -e de vez.


[http://www.altermundo.org/a-doutrina-dos-dous-mundos-no-actual-nacionalismo-galego-ix/]

X. M. Beiras-. Así que, xa sabedes, eu fun un irresponsábel. Non así, seica, os que, lonxe de tomar en consideración as reflexións contidas no documento, reconvirtírono nunha arma arroxadiza contra quen tentara cumplir co seu deber -patriótico- de lealdade ao "proxecto común…

III. EPÍLOGO PROVISORIO

"Unha orgaización política que sofre un revés eleitoral da envergadura e relevancia do padecido polo BNG o 14-M, e que non sexa capaz de analisar crítica e autocríticamente as causas non meramente circunstanciais nen escrusivamente externas do acontecido, carecería da madurez e da confianza en si mesma necesarias pra se enfrentar á realidade, e portanto sería incapaz de rectificar no que sexa preciso pra non sufrir en diante contratempos análogos e facer avanzar social e eleitoralmente o seu proxecto político.

"Entre os exercizos masoquistas de autoflaxelación e a actitude de agocharmos a cabeza baixo as azas está o exercizo de análise crítica e autocrítica necesario pra diagnosticarmos con veracidade, coraxe e raciocinio os problemas e o degrau de acerto ou desacerto no seu tratamento. O coñecemento dos síntomas non abonda para atallar as doenzas se non se elucidan as causas e se opera sobor delas: o tratamento sintomático non cura, só alivia e, cando máis, prolonga a supervivencia.

"Témome que no BNG, dende hai uns catro anos, andamos a aplicar tratamentos simplesmente sintomáticos ás doenzas do noso corpo orgaizado, por non dicir xa cando inclusive disfrazamos a etioloxía dos nosos problemas ou situámolos en órgaos ou funcións que non son os que realmente os padecen. Dito dutro xeito: caímos nun certo hábito de xogarmos perigosamente a autoenganarnos ou enganármonos recíprocamente os diferentes segmentos da orgaización plural que conformamos segundo o deseño patentado en 1982.

"Escoitármonos hoxe atribuir o noso traspés eleitoral á febleza estrutural e/ou á falla de asentamento social e institucional do nacionalismo en Galiza, como se acabásemos de nacer onte, non deixa de resultar un contrasentido alarmante ou unha alarmante negación de nós mesmos e do inxente e intelixente labor que deu como froito un acelerado proceso expansivo da incidencia do BNG na estrutura e na conciencia sociais da nación galega durante máis de tres lustros.

"Somos unha orgaización e un proxecto político inequívocamente situados na esquerda, tanto polo noso ideario canto polas nosas posicións e accións na prática social e política. Ainda séndomos unha formación ideolóxicamente plural, tódolos segmentos do noso abano interno, mesmo os máis moderados, están situados no hemisferio esquerdo, cando menos en posición relativa dentro da paisaxe ideolóxico-política do noso entorno, tanto intragalego coma peninsuar e europeu.

"Nesta conxuntura histórica, na que os partidos nominalmente socialdemócratas pasaron a ser os auténticos partidos conservadores, mentras os conservadores se teñen desprazado cara os eidos reaccionarios do ultraliberalismo, o BNG, ficando onde estaba xa hai un decenio, resulta estar todo il, de cabo a rabo, no hemisferio esquerdo, por desprazamento ou deriva cara a dereita das grandes formacións que adoitan marcar a bipolaridade formal alternante nos diversos Estados do espazo europeu.

"Ora, a esquerda, ademáis dunha posición obxectiva na estrutura da sociedade, é unha cosmovisión e unha ética. Unha ética que obriga, pra empezar, a determinadas pautas de comportamento na convivencia política entre membros militantes dunha orgaización. Unha delas é o exercizo da autocrítica. Outra é o principio da cooperación, antitéticamente contraposto ao da competición. Outra, tamén, é a actitude solidaria pra asumir mancomunadamente a toma de decisións que entrañan risco -poisque unha forza nacionalista que se acomoda ás pautas de comportamento e niveis de conciencia preponderantes na sociedade e na cidadanía, e limita as suas pretensións a xestionalas no canto de mudalas e transformalas, deixa de ser de esquerdas e nacionalista: acabará por parasitar políticamente á sociedade no canto de ser motor do avance transformador dela.

"Pois carecemos de capacidade autocrítica, ou cando menos non a praticamos. Invocámola adoito, mais non a exercemos. Falamos dela e da sua necesidade, mais a maneira de exercérmola tradúcese de feito en criticármonos uns aos outros. De aí certa tendencia, cada vez máis ostensíbel, a percurar "chivos expiatorios", e mesmo a cousificar a seres humáns que se utilizan mentras resultan úteis e se rexeitan como envases usados cando se considera que están valdeiros ou esgotados.

"Paralelamente, cada vez cooperamos menos na abordaxe e resolución dos problemas comúns, e cada vez competimos máis por cotas de poder interno, espazos de influencia, posicións orgánicas, até por acceso a cárregos institucionais ou doutra índole. Estamos a perder doses apreciábeis de modestia e humildade, ademáis de sentido das proporcións e medida das proprias capacidades e aptitudes. Iso dá lugar a que se opere un desaproveitamento, infravaloración ou destrago dos recursos humanos que representan compañeiros e compañeiras que non están por competiren nen arrecadaren apoios, e non por déficit de autoestima, senón mesmamente por autoestima verdadeira, que pasa pola estima sobranceira da cooperación nun proxecto común colectivo, na que o colectivo é quen debe avaliar e atribuir o rol máis acaído a cada quen para a millor e meirande eficiencia do BNG e o máis potente avance do seu proxecto. Aquilo que dixera Castelao: "hai sitio pra todos". No BNG empeza a non haber sitio acaído para todos.

*****

As matinacións e aseveracións que veño de vos transcribir son da miña autoría, mais non de agora mesmo. Datan de hai seis anos. Están entresacadas dun extenso documento de máis de corenta páxinas que leva por título "Aportacións pra unha análise e diagnose da situación do BNG após as eleicións do 14-M ás Cortes do Estado", e datado en "Santiago de Compostela, a 28 de xuño do 2004, 68 aniversario do Estatuto do 36". Trátase dun informe elaborado na daquela miña condición de Presidente do Consello Nacional do BNG. O seu destino final era o de ser apresentado e debatido nese máximo órgao da direición colexiada do Bloque, mais, de primeiras, remitírallelo con carácter reservado aos sós membros do CN designados por cadanseu dos partidos ou colectivos integrados na frente e máis, naturalmente, ao Portavoz Nacional, que xa o era daquela Anxo Quintana.

Pero o documento foi de imediato "filtrado" ao xornal de maior tirada na Galiza, e axiña difundido noutros meios. Dese xeito, o meu informe trocouse nun "prego de cárregos" contra min: fun "chamado a capítulo" na Direición Executiva e acusado de irresponsábel por telo elaborado e remitido a membros do CN. Menos mal: non chegaron a acusarme da su "filtración". Ah, esquecíame: o documento nunca chegou ao seu destino orixinario nen a cumplir a sua finalidade xenuina -nunca chegou a ser analisado nen debatido no Consello Nacional. Isto si, circulou profusamente e suscitou moitos rexoubes, estéreis, claro, en meios dixitais. Tamén, mes e pico máis tarde, foi debullado por min mesmo nunha longa entrevista no infortunadamente desaparecido Vieiros -infortunadamente e tamén, compre dicilo, pra vergoña de todos nós, os cidadáns que nos declaramos ou consideramos galegos de nación.

Así que, xa sabedes, eu fun un irresponsábel. Non así, seica, os que, lonxe de tomar en consideración as reflexións contidas no documento, reconvirtírono nunha arma arroxadiza contra quen tentara cumplir co seu deber -patriótico- de lealdade ao "proxecto común, e portanto exercer crítica, e autocríticamente tamén, o raciocinio a prol de pórmos colectivamente remedio aos andacios que andaba a padecer o Benegá. Relido hoxe ese informe, no contexto da situación actual da frente, danme arreguizos de vertixe, coma se o tempo tivese invertido o seu curso: os sós anacos eiqui reproducidos coido que convirten nun contrasentido o rótulo de "epílogo" que os encabeza -que, se o tempo do nacionalismo galego non andase ao revés, debera dicir "limiar".


[http://www.altermundo.org/a-doutrina-dos-dous-mundos-no-actual-nacionalismo-galego-viii/]
X. M. Beiras-. O resultado foi, claro está, o esclerosamento do sistema arterial do Bloque e a correlativa perda de criatividade e capacidade de liderádego ideolóxico, político e social verbo do común cidadán da nación.

II. …NO ACTUAL NACIONALISMO GALEGO (e VI)

Na reviravolta do milenio -e non, abofé, por ningunha profecía milenarista- mudaron as tornas para o BNG no contexto externo -dicíavos "onte". Mais, infortunadamente, mudaron asimesmo na sua dialética interna -dicíavos tamén. Duas castes de frenómenos, ben diferentes inanque interactuantes, contribuiron primordialmente a esa mudanza interna -para mal. Os da primeira caste foron consecuencia do proprio éxito do BNG no eido da política institucional, é dicir, do seu veloz ascenso eleitoral, tanto nas institucións municipais canto na cámara lexislativa galega. En primeiro lugar, ese proceso sorbeu cada vez máis enerxías e efectivos humáns cara as funcións institucionais, en detrimento do traballo no seo da "sociedade civil" -poisque a militancia medraba proporcionalmente moito menos ca o apoio eleitoral e a correlativa presenza nas institucións políticas. Mais o tecido social era, por unha banda, o viveiro fornecedor de nova miliancia e, pola outra, a agra aberta para a proliferación do proxecto político estratéxico do nacionalismo, ou sexa, para o avance do proceso de emancipación social e nacional -que non cabía no corsé constitucional e estatutario. Eis, xa que logo, o primeiro problema a resolver: a prática institucional tornábase, a fortiori, "autonomista", mais compría que a loita política nas institucións autonómicas potenciase o avance no proxecto estratéxico que as transcendía, e para iso era preciso pór habelenciosamente ao seu servizo a praxe -discurso e acción- no marco institucional e revitalizar a rede de penetración social necesaria pra a sua difusión. Ora, mesmamente iso, a partir da revolta do milenio, deixouse progresivamente de o facer: a actividade política do BNG deu en escorar máis a cada pouco cara o costado dunha prática institucional autonomista e análoga á usual nos partidos convencionais, nunha deriva que o arredaba do roteiro marcado polo seu proxecto xenuino e da cidadanía máis ilusionadamente identificada con il.

Por outra banda -en segundo lugar- ese proceso eleitoralmente ascendente levara ao BNG a se convirtir en alternativa de governo autónomo -ao superar ao PSOE na cámara galega, no 1997- e a acceder ao governo de cinco das sete maiores cidades -nas municipais do 1999. Ese éxito municipal disque -ou considerouse que- situaba ao BNG na rampla de lanzamento cara a Xunta, mais en realidade esas novas responsabilidades institucionais púñano de imediato perante a coñecida disxuntiva de "xestionar" ou "transformar" o existente -ou acertar na acaída combinación deses dous elementos de oposta natureza, correlacionados respeitivamente coas constricións do marco institucional e as esixencias do proxecto político emancipador. E esa mesma disxuntiva -só que en termos de máis grave dificuldade- pairaba no horizonte, aberto polo famoso "sorpasso", de acceso ao governo autónomo. Ora, infelizmente, non foi ese problema, nen os seus derivados ou concatenados, o centro de gravedade da dialética interna suscitada pola nova posición do BNG no nível da política institucional. Foino a metamorfose do abano de diversas leituras converxentes do proxecto político da frente, ligadas polo principio sobranceiro da cooperación solidária na tarefa común, nun mosaico de desiguais campos de forzas en competición por acadaren cadansúas posicións proveitosas na agra institucional -e velaí a segunda caste de fenómenos causantes da referida mudanza interna… para mal.

Nesa metamorfose interna tivo un rol determinante a executoria do núcleo dirixente da UPG. En parte, coido eu, pola sua leitura pesimista do escenário político tanto intra coma extra-nacional -traducindo un comprensíbel "pesimismo da razón" nun improcedente "pesimismo da vontade"- e en parte, coido eu tamén, pola índole ideolóxico-política desa formación -unha deriva dos constructos M-L da que existen abondas mostras en diferentes contextos na historia do pasado século, na que a perda de referentes e o esluimento dos idearios matriciais confínannos na sua peculiar concepción dos aparellos de poder e o seu control, nunha sucesiva suplantación da clase revolucionaria polo seu partido, e diste pola sua cúpula. O primeiro factor conduciuna a unha estratexia defensiva de "terra queimada" e encastelamento nas cidadelas do territorio nacionalista, coa auto-proclamación como baluarte senlleiro do "patriotismo" dentro da frente e máis a conseguinte avaliación pexorativa do resto dos seus segmentos. O segundo impelíuna a tentar controlar o aparato orgaizativo da frente para acadar así o control da sua presencia e actuación na política institucional.

Esa tendencia, relativamente aletargada durante os felices anos de "viño e froles", reactivouse -"espertou do seu sono"- coa conversión do BNG en alternativa de governo galego, agudizouse co brusco salto adiante no poder municipal, exacerbouse co impacto da involución política no "aznarato" e no escenario internacional, e transformouse en ofensiva interna sen reparos após o fracaso do 2001 en chegarmos á Xunta. Semellante executória, desque foi percibida polos restantes grupos orgaizados dentro da frente, contribuíu a suscitar a metamorfose antes referida, que convirtiu aos máis diles -non todos- en cativos "lobies" ou grupos de presión en percura dun lugar ao sol da U, ou á contra dela -dinámica que ela soubo manexar con habelencia, compre dicilo, para os seus fins. O proceso así conducido lograría reconverter, subrepticiamente, o anovador deseño frentista en leque, xenuino do BNG, na sucesión de círculos concéntricos da vella xeometría frentepopulista precedente. Ou se cadra -coa inestimábel colaboración doutros grupos de cadros dirixentes- transformalo nalgo así como un partido proteiforme -en diversas "correntes" ou "sensibilidades"- con outro partido no seu núcleo -iste, en troques, fundido dunha peza en aceiro "corten". En calquera dos casos, reinstaurar o "centralismo democrático" vertical en sustitución da democracia participativa horizontal de base asemblearia, e a bisección asimérica en maioría e minorías no canto do pluralismo igualitario e operante por respeito recíproco e consenso. Non compre dicir que a metodoloxía seguida para lograr parella metamorfose resultou análoga, en principios e resultados, á famosa terapia aplicada polos médicos do antigo rexime aos pacientes afectados por doenzas infeciosas, que sangaban ao enfermo pra lle extraer os "humores pezoñentos" causantes das calenturas -e poucos sobrevivían a semellante tratamento, claro está. Non. Non riades, que o conto é triste, non si?.

De xeito que a estadea do ideoloxema dos "dous mundos" fixo outravolta reaparición. E nunha versión máis insidiosa e corrosiva, poisque operaba no interior do recinto da propria frente, corroía os vencellos da confianza recíproca indispensábel para manter a coesión entre os diversos sectores ideolóxicos, esmendrellaba o "proxecto común" e esgazaba o corpo militante en dous segmentos xerarquizados: o núcleo "patriótico" e "obreirista" constituído na sua cabeza, e o resto, progresivamente considerado e tratado como "fofo", inconsistente e só valedeiro para recibir, acatar e executar as direitrices e consignas transmitidas por un aparato verticalizado que a cabeza controlaba virtualmente en exclusiva. A supresión do dereito dos militantes de base a participaren direitamente, con voz e voto, nas asembleas nacionais da frente, púxolle o ramo ao proceso de de-construción do deseño fundacional do BNG baseado na democracia horizontal participativa -ou sexa, no principio da "fraternidade".

O resultado foi, claro está, o esclerosamento do sistema arterial do Bloque e a correlativa perda de criatividade e capacidade de liderádego ideolóxico, político e social verbo do común cidadán da nación. Fenómenos moi axiña traducidos na progresiva perda do prestixio e ascendente referencial sobre os espazos cívicos e sociais adxacentes ao eido soarengo do BNG -ou sexa, o máis preciado patrimonio acumulado nos tres lustros precedentes polo nacionalismo galego, a bagaxe máis valiosa para gavearmos no costento camiño cara a hexemonía. Alá vai a rebolos costa abaixo pola aba do monte, coma no mito de Sísifo. Mais non é mito, non hai meigallo. Hai teimudez sectaria, como a do Lassalle outrora denunciada por Marx, século e meio atrás. Hai, portanto, responsábeis, malia que eludan e enmascaren esa sua responsabilidade. Dos que, ensimesmados e ensoberbecidos, esqueceron que é o povo -galego- quen máis ordena. O povo, e non os seus pretensamente infalíbeis intérpretes omniscientes. Alá iles: non quixera eu estar no seu pelexo. Non, abofé.

[http://www.altermundo.org/a-doutrina-dos-dous-mundos-no-actual-nacionalismo-galego-vii/]

Dicíavos o día pasado que o exercizo colectivo de xenerosidade e lucidez -e patriotismo- que enxendrou e paríu o BNG, no 1982, permitíu reconstruir e artellar o "mundo" nacionalista galego nunha arquiteitura frentista de nova formulación.

II. …NO ACTUAL NACIONALISMO GALEGO (V)

Dicíavos o día pasado que o exercizo colectivo de xenerosidade e lucidez -e patriotismo- que enxendrou e paríu o BNG, no 1982, permitíu reconstruir e artellar o "mundo" nacionalista galego nunha arquiteitura frentista de nova formulación. Esa formulación concebía a frente como a estrutura global dun movemento emancipador que operaba acompasada e combinadamente en dous planos ou níveis: o da "sociedade civil" e o da "sociedade política" -no senso gramscián desas duas nocións. No primeiro operaba unha polimorfa rede de movementos e orgaizacións sociais e cívicas que constituían o centro de gravedade da arquiteitura frentista e os motores do proceso sociopolítico de emancipación nacional e social. O segundo era o campo de actuación da frente política no senso estrito, da orgaización responsábel de trasladar á instancia política o proxecto político do movemento emancipador: o BNG.

Permitídeme agora recurrir a unha imaxe sinxela -e portanto simplificadora. O plano desa arquiteitura frentista podería equipararse ao deseño dun leque aberto e despregado en círculo, cunha serie de segmentos dispostos radialmente, inanque con desiguais lonxitudes de arco. O leque no seu conxunto definiría o espazo abranguíbel polo "proxecto común" da frente -ou sexa, o proxecto de liberación nacional e social- tanto na dimensión sociolóxica canto na ideolóxico-política. Os distintos segmentos radiais dese abano identificarían as diferentes leituras do "proxecto común" aportadas polos diversos retrincos do tecido sociolóxico -dada a estrutura de clases sociais e grupos de estatus da nación- así como as, en principio correlativas, formulacións ideolóxico-políticas específicas -encarnadas en partidos e/ou colectivos integrados na frente. Mais todas elas converxerían cara o centro, definido polos principios fundacionais do BNG -os que, ademáis, identificarían por sí sós ao segmento máis amplo do leque: o da militancia non adscrita a ningún dos colectivos orgaizados existentes dentro da frente.

Porén, resulta evidente que, no límite, a apertura máxima do leque frentista nunca podería, nen teórica nen práticamente, completar o círculo: sempre ficarían fóra os segmentos sociais correspondentes ás oligarquías, á burguesía emisaria do poder colonial, aos inquilinos da rede institucional dese mesmo poder, e asimesmo os sectores ideolóxico-políticos reacionários e/ou irredutibelmente españolistas -é dicir, as estremas marcadas polos dous eixos de contradicións antagónicas, a nacional e a de clase, nun específico contexto de opresión colonial ou colonialismo "interno". Pero tamén resulta evidente que esa apertura máxima, de chegar a completarse, permitiría abranxer á imensa maioría social do povo galego, e en todo caso ao conxunto completo das suas "camadas populares", nunha alianza de clases vertebrada arredor do proceso de autodeterminación da nación galega.

En contraste con ese deseño -se me permitides abusar do recurso a imaxes sinxelas- o do "vello" frentepopulismo nacionalista operante no período da "transición" (en siglas: UPG-ANPG-BNPG) sería semellante a unha superposición de círculos concéntricos de diferente radio, que delimitarían espazos tanto máis próximos ao centro canto considerados máis conspicuamente aderidos e identificados co proxecto definido polo núcleo detentador do liderádego, tanto na dimensión da loita de clases canto na da liberación nacional-popular. E viceversa, claro é. Esas diferentes "distancias ao núcleo" marcarían, inevitábelmente, unha gradación de níves de confianza e fiabilidade dos sucesivos segmentos concéntricos, portanto unha xerarquización e en definitiva unha desigualdade interna de estatus na participación no proxecto e no seu proceso de execución.

O novo deseño do BNG permitía, ou millor dito propiciaba, e até en rigor requería, un artellamento democrático horizontal de iguais entre os diversos sectores sociais e ideolóxicos da frente, só modulado polo peso relativo en iniciativa ideolóxico-política e militancia de cada un diles -poisque a configuración dos órgaos internos a tódolos niveis, e máis os procesos de toma de decisións, non se operaban por cooptación entre os grupos orgaizados integrados na frente, senón por funcionamento asembleario da militancia do BNG como tal: iso daba lugar a unha democracia participativa directa ascendente -no canto dun "centralismo democrático" verticalmente dirixista- e máis a unha dialética de contraste plural de leituras, no marco dos principios fundacionais, finalmente converxentes nunha resultante de síntese na elaboración, desenvolvemento e concreción do "proxecto común". Por outra banda, a gama de segmentos do leque, radialmente orientados aos diferentes espazos captábeis para o proxecto frentista no universo socio-ideolóxico da nación, pero converxentes no espazo central dos principos básicos, arrequecía ese feitío plural e conferíalle ao conxunto, sen merma da sua consistencia medular, o potencial de penetración e difusión na sociedade necesario para camiñar cara a hexemonía: ou sexa -outravolta en termos gramsciáns invocados eiqui dias pasados- para se constituir nun "bloque histórico", motor e referente que suscita un "consentemento colectivo", unha asunción do seu proxecto alén os lindes do seu proprio espazo social e ideolóxico peculiar e xenuino. Noutras verbas: a antítese do esquema reducionista dos "dous mundos".

Mesmamente iso foi o que aconteceu ao longo de tres lustros, a dous niveis e en duas etapas. Na primeira delas -até o 1993- e a nivel interno, o bloque abríuse con novos segmentos engadidos aos fundacionais, é dicir, coa incorporación de grupos políticos inicialmente non integrados, até abranguer e artellar a cuase-totalidade do arquipélago nacionalista pre-existente nun amplo abano socio-ideolóxico co centro de gravedade na esquerda e no "soberanismo". Ao longo das duas, a nivel socio-político, a frente convirtiuse no catalizador de dous ámbitos combinados: o espazo social realmente democrático e o espazo cívico conscientemente galego. E a nivel socio-eleitoral, o leque ampliouse velozmente sen deixar espazo virtualmente ningún pola esquerda, a sua penetración no entramado social máis vivo e participativo do país deulle o liderado hexemónico no movemento asociativo, e o seu ascenso eleitoral tornouse mesmo vertixinoso até o remate do século nas diversas instancias da política institucional -maiormente na Cámara lexislativa galega e nos concellos, pro tamén nas Cortes do Estado e até, por sí só, no Parlamento da UE. No escenário galego, o BNG volveuse así o primordial motor protagonista da iniciativa política transformadora e emancipadora da nación, a forza política dotada de maior prestixio e credibilidade ética e ideolóxica, e pola mesma a máis respeitada pola opinión do común: convirtiuse en alternativa de poder para o goberno no marco institucional da autonomía galega.

Mais velaí que, nese intre, as tornas mudaron. Mudaron na contorna próxima e no contexto extra-nacional: a conversión do estado español nun "aznarato" -sarcásticamente bautismado así por J.L. Sampedro- cabeza de ponte do máis reacionario ultraliberalismo ianqui na Europa continental, e a correlativa cruzada do neofascista aznarismo contra as identidades e movementos políticos das nacións non españolas, exacerbada co belicismo xenófobo da banda de Bush a raíz do 11-S-2001. Mais, infortunadamente, mudaron tamén na dialética interna do BNG. Cóntovolo outro dia? -hoxe non vou poder… sen saírme da páxina.

[http://www.altermundo.org/a-doutrina-dos-dous-mundos-no-actual-nacionalismo-galego-vi/]

Na encrucillada estatal, a rupturista creba democrática popular foi sabotada polos celestiais poderes imperiais, atreizoada polos grandes partidos ao seu servizo, e suplantada polo menú precociñado da "reforma política" pactada co franquismo.

II. …NO ACTUAL NACIONALISMO GALEGO (IV)

Todo muda de sócato coa brutal irrupción de "Atila en Galiza" no vran do 1936, que impón polo terror un rexime totalitario, o do fascismo franquista, que vai durar nada menos ca catro decénios -cáseque a metade do "longo século xx". Todo muda súpetamente en traxedia para o movemento emancipador da nación galega e para o povo galego mesmo. Para o común do povo: xenocidio inda hoxe non recoñecido, pavura inda até hai pouco non sandada, memoria inda agora non restaurada -e longuísimo confinamento no silenzo, no atraso e no auto-odio. Para o nacionalismo, e máis para a esquerda transformadora, mesmo tamén para o resto das orgaizacións republicáns: exterminio das redes de cadros políticos, sociais e culturais por eliminación física, exilio, cadea, "depuración" -ou simples amordazamento e redución á impotencia dos supervivintes. Un povo derrotado, aferrollado e empavorecido, socialmente retrotraído a varios decenios atrás na sua historia; un tecido democrático escalazado e esfiachado, coas suas elites políticas esfrangulladas: só a guerrilla antifascista galega resiste no maquis neses negros anos da feroz post-guerra española e da II Guerra mundial.

No exilio, o nacionalismo vaise reorgaizar de imediato e manter unha intensa actividade combativa, unido arredor do liderado de Castelao que presidirá o Consello de Galiza e reactivará o Galeuzca. No interior, os supervivintes do PG comezan a buligar na clandestinidade desque a traxectoria do conflito bélico bascula a favor dos "aliados". Nesa etapa, fascismo e anti-fascismo, ou totalitarismo e democracia, son os dous "mundos" mortalmente confrontados. Na sua concreción doméstica, tanto no exilio coma no interior, o nacionalismo galego está inserido no "mundo" republicán antitético do rexime franquista. Deica a treizón dos "aliados" oucidentais e o comenzo da "guerra fría", que provocarán duas fracturas de graves consecuencias. Unha no universo republicán, protagonizada polos anticomunistas -que Castelao e o nacionalismo do exilio non comparten. Outra no eido do Partido Galeguista, antre o exilio e o interior -que conducirá, morto Castelao, á ruptura dos do interior co Consello de Galiza, á auto-disolución do PG, á deriva anticomunista, e á sustitución do nacionalismo político polo "galeguismo" cultural -tal coma un malfadado retorno do síndrome dos anos vintes nun contexto diferente, mais con análogo destrago político para as urxencias da emancipación social e nacional do povo galego, ou sexa, a metafórica "ruda adversidade urxente" do verso pondalián que eu invocaría anos despois no frontispicio do Atraso.

Vai ser a primeira xeración moza posterior á guerra de España a que reate co activismo nacionalista na instancia política estrita, rematado o decenio dos cincuenta, coa convocatoria constituínte do Consello da Mocedade -por iniciativa, compre dicilo, do exilio, que envía a Moreda, e dos segmentos máis rotundamente nacionalistas, mesmo "arredistas", e de xinea marxista como, no interior, os "Brais Pinto". O proxecto latente consistiría nunha a xeito de frente ampla nacionalista e antifascista, con gravitación na esquerda, e máis emparentada co frentismo dos movementos de liberación nacional anticoloniais ca cos vellos frentepopulismos europeus de pre-guerra. Mais é tamén o intre en que emergulla -en boa medida como resposta a esa iniciativa- o deseño piñeirán de reproducir, no espazo "galeguista", o modelo dual socialdemócrata-democristián imperante na Europa oucidental -con exclusión, portanto, da esquerda marxista-comunista: diría eu que ven ser algo análogo ao esquema orixinario dos "dous mundos", só que invertido.

De xeito que o "piñeirismo" irrumpe no Consello da Mocedade -que fende nada máis nacer. A seguida, do proxecto inspirador do CdaM xurdirá a UPG, e o deseño piñeirán parirá o inicial PSG -a pata democristián nunca chegará a camiñar. A consecuencia será un "mundo" galeguista-nacionalista internamente esgazado, tanto no eixo da contradición nacional -nacionalismo estrito versus simples galeguismo federalista- canto no das contradicións de clase -marxismo-leninismo en clave "terceiromundista" versus socialdemocracia de caste europea. E, para máis, ausente no espazo social burgués e pequeno-burgués: a insensata liquidación do PG máis a inexistencia da pata democristián do deseño piñeirista hanlle custar caro á nación galega na "transición" postfranquista -frustrada a alternativa da "creba democrática".

No entanto, a forza da razón e as evidencias da realidade social galega suscitan no PSG unha evolución ideolóxica e unha correlativa corrección de rumo político que o conducen, a finais dos sesenta, a unha reformulación dos seus principios e máis á posta en común coa UPG dalgunhas teses diagnósticas cardinais encol da patoloxía colonial da nación galega e dos vieiros políticos para a sua liberación: o novo documento de principios do PSG e máis a declaración ou manifesto conxunto UPG-PSG marcan o inicio dunha nova etapa nas relacións antre esas duas forzas nacionalistas, e conteñen tácitamente as bases para a sua recíproca colaboración na andaina emancipadora do povo galego, cun reparto de roles complementarios tanto no escenário galego canto no estatal e no internacional. Ábrese así un proceso de vertebración do espazo nacionalista na esquerda, con actividade compartida ou combinada na frente cultural e nos movementos e plataformas cívicas e sociais, que desembocará na constitución do CFPG (Consello de Forzas Políticas Galegas) no horizonte da "creba democrática" co rexime franquista. Semella daquela que, no contexto desa "creba", a esquerda indíxena así artellada vaise abastar para abranguer o "mundo" nacionalista galego ao completo e garantir -en enunciado do CFPG- a "participación da nación galega nun pacto federal" constituinte, ex novo, dun Estado español plurinacional.

Mais seica os fados políticos non estaban polo labor. Na encrucillada estatal, a rupturista creba democrática popular foi sabotada polos celestiais poderes imperiais, atreizoada polos grandes partidos ao seu servizo, e suplantada polo menú precociñado da "reforma política" pactada co franquismo. E no ámbito doméstico galego, unha crise interna na cúpula da UPG saldouse coa defenestración do seu xa histórico líder Méndez Ferrin e a sua equipa, o ascenso ao poder dos malchamados "coroneles", e un brusco cambio de rumo na política de alianzas -que esnaquizou o CFPG. O modelo informalmente frentista que permitira artellar o nacionalismo de esquerdas foi sustituído, con algúns aditamentos ad hoc, polo do vello frentepopulismo comandado pola correspondente formación M-L coa esclusiva da sua direición ideolóxico-política -neste caso a UPG, claro é. E a estadea do ancestral ideoloxema dos "dous mundos" fixo a sua reaparición -nunha singular metamorfose. No eixo da custión nacional, só o da UPG era nacionalismo auténtico, só o da UPG era "patriótico". E no da custión de clase(s), só a UPG era esquerda real, só a UPG representaba ao proletariado. E nese "mundo" de duas dimensións, a U era o centro, coma o punto sobre o plano de Kandinsky: o espazo esterior a il, ou se sometía ao seu campo de gravitación, ou disiparíase transformado en póo cósmico. O PSG era "beirismo" seudonacionalista. O MCG españolismo seudomaoísta. E o resto, nada máis que amorfa "masa reacionária". É un dicir meu, a xeito de simplificación -se cadra abusiva, pero veraz. Como a caricatura, que non constitue un retrato, pro identifica á persoaxe -tal, por caso, os Cincuenta homes por dez reás de Castelao.

Rematada esa romería, pasado pola porta o sol da "creba" española sen entrar, no lusco-fusco da transición precociñada, o panorama do nacionalismo asemellábase ao dun arquipélago… gulag. Só o exercizo colectivo de xenerosidade e lucidez -e patriotismo, iste si- que permitíu fundar o BNG, ía reconstruir pontes antre as illas do arquipélago e re-artellar o esnaquizado "mundo" nacionalista nunha arquiteitura frentista de nova formulación -mais con raigañas nas orixes, aló polo ano setenta, cando da famosa declaración conxunta… UPG-PSG.

[http://www.altermundo.org/a-doutrina-dos-dous-mundos-no-actual-nacionalismo-galego-v/]
 Cando, no 1916, abrolla a gomariza das Irmandades da Fala e ben axiña, no 1918, celebran en Lugo a I Asambleia Nazonalista, o movemento emancipador enfronta un dobre repto de decantación ideolóxico-política: tanto no eixo da contradición nacional co Estado español canto no da conflitividade social interna.

II. …NO ACTUAL NACIONALISMO GALEGO (III)

Cando, no 1916, abrolla a gomariza das Irmandades da Fala e ben axiña, no 1918, celebran en Lugo a I Asambleia Nazonalista, o movemento emancipador enfronta un dobre repto de decantación ideolóxico-política: tanto no eixo da contradición nacional co Estado español canto no da conflitividade social interna. No primeiro, trátase de sobardar a equívoca -e ao cabo políticamente frustrante- formulación "rexionalista" da precedente etapa finisecular. Neste eido, o "Manifesto" aprobado pola Asambleia pronúnciase de xeito argumentado e en termos inequívocos: "Tendo a Galicia todal-as características esenciaes de nazonalidade, nós, nomeámonos, d-oxe pra sempre, nazonalistas galegos, xa que a verba rexionalismo non recolle todal-as aspiraciós nin encerra toda a intensidade dos nosos problemas". Con todo, a fórmula escollida para o exercizo da soberanía nacional galega non é a dun estado independente, senón a dun "Poder Galego" -lexislativo, executivo e xudicial- con "Autonomía integral" dentro dun pacto federal-confederal -"Federación da Ibéria" aberta a "chegar á federación con Portugal".

No outro eixo -o da estrutura social e o feitío das clases e grupos de estatus- o povo galego de entón segue a ser abrumadoramente rural, labrego e mariñeiro. No censo do 1920, a poboación urbá non chega ao 13%, do cal o 8% corresponde ás sete maiores cidades: o resto é rural. E na estrutura da poboación activa, só o 7% está ocupado no sector "secundário" -industria, oficios e construción: eis a dimensión máxima da clase "obreira"- e o 10% no "terciario" -os servizos: eis o recinto do proletariado non "industrial". Así que o "mundo" labrego e mariñeiro abrangue o 83% da poboación activa -que, na feminina, chega ao 85% . E se excluímos as sete cidades consabidas, o "secundario" e o "terciario" caen ao 5% cada un: o 90% ocúpano as actividades agrarias e mariñeiras. Só no espazo social desas cidades muda nidiamente esa estrutura, naturalmente: 30% no "secundario" -por certo, chega ao 39% nas mulleres: eis a pegada da forza de traballo feminina nas conservas e noutras industrias do mar. Mais daquela as cidades -xa dixen- só abranguen o 8% da poboación galega total. E os labregos inda son maormente foreiros: a "redencion" dos foros abriráse coa lei do 1926. De xeito que na problemática sempiterna do "mundo" labrego-mariñeiro, e máis logo do complexo mar-industrial, van gravitar os eixos programáticos das reivindicacións nacionalistas no eido socioeconómico: na emigración, na terra… -ou na famosa custión do "arancel".

Porén, no espazo ideolóxico do movemento emancipador xa agrelaran diverxencias, tanto a respeito da custión nacional coma da conceición social, que tendían a esgazalo en -digámolo así- unha "esquerda" e unha "dereita". Simplificadamente: nunha liña "Murguía" e nunha liña "Brañas". "Nacionalismo" versus "rexionalismo", por unha banda e, pola outra, "republicanismo democrático progresista" versus "tradicionalismo social-católico". E esa dobre tensión dialética vai marcar o proceso "constituinte" do nacionalismo esplícito nas Irmandades e a Asemblea de Lugo.

Beramendi sintetízao nunha certeira diagnose -e millor será cederlle eiquí a palabra. "Por un lado -esprica- enfrontábanse os novos nacionalistas cos vellos rexionalistas que non querían dar o salto (de) asumir que Galicia era unha nación e España só un estado plurinacional. (…) Por outro lado, a tendencia maioritaria de orientación democrática e filorrepublicana diferenciábase claramente da minoritaria do tradicionalismo socialcatólico. O proceso de transición, que culmina precisamente nesta asambleia (de Lugo), sáldase coa definición nidiamente nacionalista das Irmandades (…). En cambio, as diferencias entre esquerda e dereita (…) fican aparcadas en nome dunha unidade imprescindible para a consolidación do movemento. Con todo, o tenor deste manifesto-programa indica o predominio dos demócratas sobre os tradicionalistas na definición do nacionalismo pois, no que atinxe ás características básicas do sistema político que se preconiza, estamos perante un proxecto moi avanzado para o seu tempo, que postula unha democracia representativa moderna, daquela non existente en ningún país europeo e menos aínda na España da Restauración: voto para a muller, representación proporcional, erradicación do clientelismo"…-e así seguido.

Mais o esgazamento desa "unidade imprescindible" vaise producir axiña, e frustrar así a andaina política cara a hexemonía na conciencia social do país durante todo o decenio dos vintes. Só o inxente labor sociocultural nucleado arredor da "Xeración Nós" dotará ao movemento nacionalista dun patrimonio e un prestixio inteleitual, ideolóxico e moral decisivos para a etapa seguinte. E só a caída da monarquía española e a reunificación nacionalista no Partido Galeguista permitirán pór políticamente en valor ese patrimonio e dar un salto sen precedentes no proceso de autodeterminación. O Anteproxecto de Estatuto redactado polo SEG na primavera do 1931 xa non vai falar de Poder Galego, senón esplícitamente de Estado Galego: un "Estado libre" nunha "República Federal Española", cun deseño de poderes e potestades que abranguen inclusive o rexime da Administración local e unha Facenda pública con soberanía fiscal cáseque completa. E o Partido Galeguista vaise configurar como unha formación interclasista co centro de gravedade orientado cara o conxunto das clases populares, un cerebro colectivo nutrido do milloriño da "inteligentsia" do país, e unha estrutura radicalmente democrática de base asemblearia: en realidade, ven ser unha frente plural sub specie formalmente partidaria.

Naquela altura, Galiza segue a ser primordialmente rural: no censo do 1930, as porcentaxes de poboación rural e urbán son práticamente iguais ás do 1920. Mais a estrutura da poboación activa xa está a mudar sensíbelmente. Labregos e mariñeiros sobardan aínda os dous terzos da forza de traballo, pero o sector "secundario" rexistra xa unha porcentaxe virtualmente dobre ca dez anos antes, e algo análogo acontece no dos servizos: "clase obreira" e "proletariado", nun senso lato, están daquela en expansión -que será demoucada pola "guerra de España". En concordancia con iso, o Estatuto do SEG emparella, como duas das primordiais "obrigas do Estado galego" (a.30), a de "garantir o traballo a tódolos cidadáns con arregro ás eisixenzas da xustiza social", e máis a de "regular a propiedade rural de xeito que veña a ficar ceibe de toda cárrega pra o que a traballa". E análogo enfoque se proxecta no programa do PG. Non era certamente un programa dun partido do proletariado, nen podía ser tal, mais era, en troques, un programa esencialmente progresista e de reivindicacións de base popular. O programa social inspirado no ideario que profesaban e defendían Castelao e Bóveda respondía a unha posición política de esquerda orientada a solventar os problemas do noventa por cento dunha poboación que aturaba unha esplotación combinada de clase e de nación: fóra dese "mundo" só ficaban as oligarquías "emisarias" do poder colonial español e a rede de terminais dese poder implantada na sociedade galega -o resto tiña cabida no proxecto ou, na gráfica expresión do Daniel, "hai sitio pra todos".

En só cinco anos, e inanque a II República española non nacerá federal, o nacionalismo galego vai medrar e ascender vertixinosamente e acadar logros até daquela impensábeis camiño da sua hexemonía no escenario político e na conciencia social da nación: a hexemonía que sen dúbida conqueriría de ter durado aquil rexime democrático simplesmente a metade dos anos que leva vixente o actual rexime post-franquista. Nese breve período, o nacionalismo dos nosos devanceiros máis próximos xogou con enorme lucidez, mestría e habelencia nos dous eixos de contradicións determinantes do proceso combinado de emancipación nacional e social do povo galego -incluída a conflitiva aposta eleitoral pola Frente Popular pra tirar do bulleiro o carro do Estatuto do 36. E só a traxedia sanguiñenta do "Atila en Galiza" impedíu daquela a culminación dese proceso e deulle brutalmente a volta atrás á Historia xenuina da nación galega.


[http://www.altermundo.org/a-doutrina-dos-dous-mundos-no-actual-nacionalismo-galego-iv/]
 Comecemos polo suxeito histórico e a proxeción do proceso emancipador nos dous planos ou eixos de coordenadas xa referidos nas miñas entregas precedentes: o da contradición nacional co Estado español, e o das contradicións de clase internas á nación galega.

II. …NO ACTUAL NACIONALISMO GALEGO (II)

"Cremos que é precisa esta profunda reflexión da esquerda galega que xa iniciamos na Rolda de Rebeldía. Non se trata de guerras internas de "los del Bloque" -que ademáis o proceso excede os límites do nacionalismo organizado- nin de ensimesmarse nin de abrirse á sociedade. Trátase de exercermos de cidadáns e cidadás, no sentido republicano, e de forzar a conciencia crítica do noso pobo, que non pode ninguén negar a capacidade das xentes do común para enfrontar este repto, malia aceptando a actuación dos mecanismos coloniais e alienantes de distinto signo que difunden os "falsimedia" e demáis aparatos: todas e todos temos na nosa man rematar "con esta vergonza", e non por ser demasiado pobre ou demasiado iletrado, ou demasiado vella ou demasiado novo deixamos de ter algo que aportar".

Se enceto a miña entrega de hoxe con estas palabras de Paula Vázquez Verao no encontro irmandiño de Sober do pasado dia 7 -sen o seu permiso, tamén neste caso- é porque cadran esactamente co ideario radicalmente democrático e republicano proprio da ilustración progresista que inspirou o pensamento da corrente central do nacionalismo galego ao longo de tódalas etapas da sua traxectória, dende a sua emerxencia como "provincialismo" proto-nacionalista aló polo 1846 en diante. E máis porque expresa unha cosmovisión antitética -malia que non a mantenta- de calquer caste de versión do ideoloxema dos "dous mundos". Tentarei espricarme.

Comecemos polo suxeito histórico e a proxeción do proceso emancipador nos dous planos ou eixos de coordenadas xa referidos nas miñas entregas precedentes: o da contradición nacional co Estado español, e o das contradicións de clase internas á nación galega. A combinación desas duas proxecións varía, como é lóxico, nas sucesivas etapas históricas do combate emancipador -conforme ás variacións tanto na configuración e rexime do poder e aparello de estado opresores, canto na estrutura social interna e na penetración de consciencia identitaria nos diversos eidos da conciencia social.

Mais a identificación do suxeito histórico é inequívoca dende o comenzo: éo o povo galego como totalidade. Coas duas precisións seguintes. A primeira é que, dende Faraldo e os "Precursores" en diante, a sua conceición da Galiza cadra nos seus contidos coa dunha nación, e a formulación dos seus dereitos políticos colectivos co exercizo da soberanía política do povo galego. Todos combateron por ese exercizo: só o léxico e as fórmulas foron mudando ao longo dun proceso de progresivo madurecemento da expresión da consciencia identitaria, e máis da evolución histórica tánto da formulación das categorías conceituais no pensamento filosófico e político, canto das esperiencias de emancipación nacional na contorna europea e máis logo, xa no s.xx, nas periferias oprimidas do sistema mundial.

A segunda é que o combate emancipador ten a índole radicalmente cívica e democrática, propria da ilustración progresista en cada etapa, como fío condutor e atributo constante -ou, como escribiu Justo Beramendi, "desde o seu nacimento até hoxe, ao longo de cento sesenta anos, o galeguismo político actuou sempre, en calquera das suas fases evolutivas, a prol da democratización e do progreso". Esa óptica radicalmente cívica e democrática -que nas palabras da Paula Verao inaugurais desta entrega agurgulla no protagonismo das nocións "cidadáns" e "común" asociadas a "povo", e máis na reivindicación da igualdade asociada á democracia horizontal participativa, ou sexa a fraternidade republicán- esa cosmovisión, digo, exclúe calquer caste de reducionismo, sexa de clase ou sexa "chovinista", na configuración do suxeito protagonista da angueira emancipadora nacional: eis, redivivo, o ideario basilar que enchoupou á corrente central do nacionalismo galego en tódalas etapas da sua peripecia histórica. Veño de escribir "en todas", e agora asáltame a dúbida: non houbo ningunha en que non fose así?

Cando, pasado o primeiro terzo do s.xix, emergulla a consciencia identitaria nacional no proto-nacionalismo dos "mártires de Carral", esa consciencia comenza a espertar dun sono que durara tres séculos e meio: a duración completa da decisiva Idade Moderna na historia europea. Galiza é un povo decapitado social, cultural e políticamente, un povo "domado e castrado", dende finais do s.xv: primeiro, coa derrota da alianza de clases revolucionaria que integrara a Grande Irmandade, e a seguida da nobreza enxebre aliada con Afonso V de Portugal a prol da "Beltraneja" na guerra de sucesión á coroa de Castela. E é tamen daquela unha sociedade na que, no século precedente, abortaran, por unha banda, a accesión da clase labrega a se convirtir en campesiñado libre e, pola outra, a xénese dunha "revolución industrial" burguesa: frustráranse portanto, nos seus mesmos inicios, dous procesos socieconómicos cruciais para o inserimento deste país no "ciclo da modernidade". De xeito que non hai burguesía industrial, non hai formación de "proletariado", e os labregos seguen a ser foreiros -ou sexa, anacrónicos servos da gleba. Noutras verbas: nen está en formación a clase obreira que, alén Pirineus, vai protagonizar os procesos revolucionarios na loita de clases, nen existe a burguesía que, noutras nacións-sen-estado europeas, vai liderar nese periodo os procesos de autodeterminación e construción dos seus respeitivos Estados-nación, nen o campesiñado dispón da liberdade indispensábel pra abordar procesos de auto-orgaización agraria modernizadores análogos aos que acontecerán noutros países europeus.

Galiza, en suma, está confinada na condición de "colonia de la Corte" -na coñecida expresión metafórica de Antolin Faraldo. Así que o "espertar" da conciencia nacional agroma só en segmentos ilustrados da pequena burguesía e en focos determinados das elites culturais e inteleituais -da "inteligentsia". Dos que, lúcidamente, encetarán a loita emancipadora priorizando a acción desalienadora na conciencia social da nación encol de dous peares identitarios claves: a reconstrución da historia propria sepultada no esquecemento colectivo pola "historia de España en Galiza", e o "rexurdimento" na escrita do idioma proprio reducido á condición de fala polo colonialismo lingüístico español. E acordará en claves ideolóxicas herdadas da revolución francesa, verquidas nos esquemas da "confraternización democrática" anteriores ao esgazamento do "terceiro estado" e á "creba da sociedade civil postrevolucionaria" na Europa do capitalismo industrial en expansión: as claves e esquema congruentes coa estrutura da formación social precapitalista confinada na periferia do sistema que era daquela Galiza.

Nesas condicións, a estratexia do incipiente nacionalismo galego vai pivotar primordial ou case esclusivamente no eixo da contradición nacional. No plano da estrutura de clases, o grupo dirixente elaborador do ideario "galeguista" e do imaxinario colectivo emancipador vai deseñar como protagonista a un povo galego virtualmente identificado co "mundo" labrego e mariñeiro -a "soa e verdadeira xente do traballo no noso país", nas certeiras verbas de Rosalía: a base popular depositaria, asemade, dos valores identitarios primordiais. Na sua antítese, o antagonista esterno resultará identificado co binomio Estado español-Castela -o aparello político do poder colonial e o seu sustrato centrípeto- e o interno cos seus seudópodos institucionais e sociais -a administración colonial e os "grupos de estatus" colaboracionistas- e máis co inimigo de clase do campesiñado -os foristas. Mais, alén diso, a estratexia do nacionalismo galeguista tentará captar para "a causa" ás capas meias urbáns e camadas subalternas do país, e mesmo á alienada e raquítica burguesía indíxena: tal será o intento dun Brañas, por caso -que fracasa por falla de interlocutor social mentres se convirte en ideólogo involuntario do nacionalismo burgués catalán do seu tempo. Ou sexa: nada a ver con ningunha caste de reducionismo ideolóxico nen social en deriva cara un ideoloxema de "dous mundos".

Eses prantexamentos han perdurar, con lenes variacións, até mesmo o período das Irmandades: até a "redención" dos foros e a formación dunha clase obreira coa emerxencia do complexo mar-industrial no primeiro terzo do s.xx. Noutra perspeitiva, se queredes: até a chegada da II República española e a fundación do Partido Galeguista.


[http://www.altermundo.org/a-doutrina-dos-dous-mundos-no-actual-nacionalismo-galego-iii/]

Cando se tratar dun proceso de emancipación nacional, o problema do suxeito protagonista e das alianzas precisas para acadárese o trunfo -problema do que o ideoloxema dos "dous mundos", nas loitas pola revolución social, víramos que resultou ser unha vía de solución errada- plantéxase en duas dimensións ou, se preferides, proxéctase en dous eixos de coordenadas diferentes que compre combinar con acerto.

Nefeito -vexámolo. Neste caso, o suxeito éo o povo que constitue unha nación negada. Xa que logo, un povo ao que se lle nega a sua identidade sociopolítica como nación e, pola mesma, o seu caráiter e o seu rol de suxeito colectivo de soberanía política democrática: un povo, daquela, desposuído dos seus dereitos e liberdades democráticas nacionais. Esas negación e desposesión implican un fenómeno político de opresión ou asoballamento antidemocrático, contra o que o povo se rebela desque acada consciencia dil: "Da Terra asoballada", no poemario nacionalista emancipador de Ramón Cabanillas. O aparello político de poder alleo a ese povo, o que exerce a negación da sua identidade e a desposesión dos seus dereitos nacionais, o aparello de Estado opresor que couta as suas liberdades nacionais, constitue o antagonista na loita dese povo por se emancipar, por se autodeterminar: eis a primeira e primordial dimensión do conflito, o eixo da contradición nacional.

No entanto, nen na asunción á consciencia da propria identidade nacional negada, nen -inda menos- na posta en marcha do movemento emancipador adoita participar, cando menos de primeiras, o povo enteiro: do contrario, a situación de opresión non podería pasar de ser un accidente histórico efémero, e a re-conquista das liberdades nacionais resultaría imediata. As conflitivas "custións nacionais" xurdidas nos últimos douscentos anos da Historia -non só da europea- adoitan constituir re-nacementos das consciencias identitarias subseguintes a longos períodos históricos de opresión nacional, moitas veces asociados a situacións de sometemento colonial típico ou atípico, e á sua vez precedidos de cruentos procesos previos de "doma e castración", ou sexa, de perda da soberanía e destrución das institucións políticas -e culturais- proprias dos povos-nacións asoballados por estados ou imperios que os enguliron no seu voraz estómago político.

Eses procesos de deglución levaron aparellados fenómenos de alienación identitaria de diversa intensidade, fracturas sociais e ideolóxicas internas derivadas da ocupación política polo invasor, e até perda ou erradicación da memoria histórica peculiar. No caso da Galiza -hoxe é ben sabido- o proceso de decapitación política acontece nos s. xiv e xv, e o subseguinte "sono" da consciencia "nacional" dura até o xix. De xeito que, cando esa "consciencia nacional" acorda, cando a nación "esperta do seu sono", ese espertar non abranxe ao povo enteiro: comeza por prendérense as luces, e logo os lumes, en focos determinados, e de variábel intensidade e dimensión, do espazo social da nación. Configúrase así un espazo socio-ideolóxico polarizado arredor da contradición nacional: no caso galego, a bipolaridade antitética resultante vai ter a sua expresión ideolóxica máis simplificada nos termos "nacionalismo versus españolismo". E a potencia, dinamismo e dimensión relativa do espazo nacionalista, en proporción á dimensión demográfica global da sociedade, van condicionar, en cada caso, a formulación ideolóxico-política e máis a estratexia socio-política do movemento de emancipación nacional: velaí o eixo de coordenadas no que pode acontecer que xurda unha versión da doutrina dos "dous mundos" traducida nos termos da dialética da contradición nacional.

Mais, por outra banda, ese povo que encarna o suxeito histórico da nación negada en loita por se emancipar, non é unha realidade social uniforme nen sequer homoxénea. Constitue unha sociedade e, pola mesma, está estruturada en clases ou "grupos de estatus" -se preferides as nocións maxweberiáns. Ou sexa, en grupos sociais con distintas posicións e intereses nas relacións económicas, mesmo antagónicos no seu caso, e diversas ideoloxías e até culturas. Cada un diles está situado en distintos "pontos de vista" e dispón de diferentes lentes ou prismas para a contemplación do conxunto da sociedade: ten diferentes "cosmovisións". Xa que logo, cada un diles, percebe e concibe de diferente maneira o seu proprio "país" e a problemática que implica en canto tal. Mesmo os que coinciden en concebila como a sua nación, apréixana de diferente maneira. E cando coinciden tamén en arelar a emancipación nacional, traducen esa arela común en proxecións ideolóxicas e estratéxicas peculiares e, portanto, distintas: resultan así proxectos de emancipación nacional con diferentes contidos de clase. Veleiquí, logo, a segunda dimensión, o segundo eixo de coordenadas no que se plantexa ou proxecta o problema do suxeito protagonista e das alianzas -de clase- precisas para a autodeterminación, para a condución e o trunfo do proceso de emancipación nacional: é o eixo das contradicións de clase internas á nación asoballada -e tamén eiquí está ao axexo, espreitante, a proxeción transmutada do ideoloxema dos "dous mundos".

Segundo sexan, por unha banda, a estrutura interna da sociedade e, pola outra, as condicións sociopolíticas da contorna de cada nación negada, no intre histórico no que se activa o seu proceso de emancipación, así será diferente o feitío característico desa "custión nacional" resultante de combinar a sua proxeción nos dous eixos de coordenadas devanditos, nas duas ordes de contradicións dialéticas nas que se desenvolve ese proceso: a nacional co poder opresor externo e as internas antre os grupos e clases sociais. O suxeito da contradición nacional -do conflito co Estado asoballador- seráo en todo caso o povo titular da soberanía negada. Mais tanto o liderado do proceso como a fórmula de alianzas internas, ou sexa, as duas claves primordiais pra que o movemento emancipador acade a hexemonía "no seo do povo", dependerá en cada caso da estrutura de clases correlativa ao feitío económico, cultural e ideolóxico desa realidade nacional, e máis da dimensión que teña a asunción desa identidade na conciencia social dese povo. E inda logo, a partir de aí, a dinámica do movemento dependerá tamén do contexto externo e, nomeadamente, da índole e circunstancias políticas do poder e aparello de estado opresores. A partida, xa que logo, xógase nos dous eixos de coordenadas xa referidos. O panorama dos últimos dous séculos ofrécenos todo un repertorio de mostras diferentes, nos contextos históricos do dezanove e do vinte, na vella Europa e nos "novos mundos", no centro e na periferia do sistema, na descomposición de arcaicos reximes imperiais ou estatais europeus e na implosión de conglomerados coloniais. Mostras tamén de procesos emancipadores trunfantes, doutros abortados ou aletargados, e máis inda doutros aínda hoxe non culminados.

Mais, en todo caso, o problema crucial estriba en que o movemento emancipador acade a hexemonía no interior da nación asoballada. Sexa porque o seu proxecto chega a abranxer á maioría social, sexa porque o suscreben os sectores -clases ou "grupos de estatus"- máis dinámicos da sociedade, capaces de constituírense nun "bloque histórico" -motor e referente que suscita un "consentemento colectivo", unha asunción do seu proxecto alén os lindes do seu proprio espazo social e ideolóxico peculiar e xenuino. Eis a clave. Ora, o contrario desa capacidade sóno os reducionismos, tanto os sociais -como confinarse nos intereses corporativos do grupo- canto os ideolóxicos -como o economicismo, o chovinismo ou o mesianismo. E velaí mesmamente onde volve axexar, espreitante, o perigo desa modalidade de reducionismo que é o ideoloxema dos "dous mundos": con resultados tan frustrantes para os procesos de emancipación nacional coma os que históricamente tivo para as estratexias da revolución social.

[http://www.altermundo.org/a-doutrina-dos-dous-mundos-no-actual-nacionalismo-galego-ii/]
A primordial relevancia desa rotunda descalificación da doutrina dos "dous mundos" atinxe á estratexia das alianzas de clase cara un proceso revolucionário.

Envío: Prao Xosé Luis, confiado en que mo debulle e discuta dende o alén

I. A DOUTRINA DOS "DOUS MUNDOS" (II)

O primeiro enunciado da tese dos "dous mundos", como dous espazos sociais completos en si mesmos e recíprocamente excluíntes, faino o socialdemócrata marxista alemán Wilhelm Liebknecht nun seu discurso de 1871 -o ano seguinte ao da Comuna de Paris. Domènech* recólleo textualmente: "O mundo dos proprietarios e o mundo dos desposuídos, o mundo do capital e o mundo do traballo, o mundo dos opresores e o mundo dos oprimidos, o mundo da burguesía e o mundo do socialismo: dous mundos (…) que non poden coexistir, de xeito que un diles terá que desprazar ao outro".

O proceso, ao que me referín o día pasado, de disociación interna da "nova sociedade civil" configurada a raíz da Revolución Francesa acadara o seu ponto de fractura na Revolución do 1848. E, como tamén dixen xa, o veloz desenvolvemento industrial acelerara a sua polarización en duas novas clases antagónicas: as emerxentes clase obreira e grande burguesía industriais. Á altura da Comuna de Paris do 1870, consumárase xa a "creba da sociedade civil postrevolucionaria": xa que logo, a definitiva caducidade dos vellos ideais revolucionarios republicáns de "confraternización democrática" -da fraternidade, pois- no seo do "terceiro estado" e a sua sustitución polos da revolución proletaria.

Ora, simultáneamente á Comuna, a derrota francesa na guerra fanco-prusiana, coa subseguinte parella de fulminantes procesos conducidos por Bismarck -o económico da expansión industrial do Rhur e o político da unificación alemá- trasladaron a Alemaña o foco máis dinámico da "loita de clases" proletariado-burguesía (industriais): eis o contexto no que xurde o devandito enunciado inaugural da tese dos "dous mundos" pronunciado por Liebknecht. Mais a sua formulación a efectos programáticos vaise facer no proceso conducente á unificación da socialdemocracia alemá: no programa do famoso congreso de Gotha, do 1875. E vaise facer en termos rotundamente contundentes -pero reducionistas, eis o problema. Veleiqui os tendes: "A liberación do traballo debe ser obra da clase obreira, fronte á cal tódalas demáis clases non forman máis ca unha masa reaccionaria". Pero, de ónde procede esa visión?.

As duas orgaizacións obreiras, até daquela enfrontadas, que se van fusionar en Gotha, érano o Partido Obreiro Socialdemócrata e a Unión Xeral Alemá de Obreiros. Liebknecht lideraba, con Bebel, a primeira, seguindo direitamente o pensamento de Marx, inda vivo no entón -morrerá no 1883. En troques, a segunda era liderada por seguidores de Lassalle -morto dez anos antes. Lassalle, outrora discípulo de Marx, rifara logo con il e enfrontaraselle no tocante á estratexia de alianzas da clase obreira. Marx acusaba a Lassalle e os seus de sectarismo. Chegou a escribir que Lassalle "deulle dende o principio á sua axitación –coma todo home que pretende ter unha panacea para as coitas das masas– un caráiter relixioso sectario. De feito, toda secta é relixiosa" -recalcara.

Nas negociacións cara a fusión, a correlación de forzas era favorábel aos lassalliáns. Polos marxistas levounas Liebknecht -Bebel estaba na cadea. E fixo demasiadas concesións en custións ideolóxico-políticas cruciais. Unha delas foi a que asumiu a reducionista análise lassallián da estrutura de clases formulada na frase devandita. Marx arremeteu na sua famosa e demoledora Crítica do Programa de Gotha, con tres acusacións primordiais: as de ser obreirista, estatista e escasamente internacionalista. Precisamente a primeira delas é a que denuncia a improcedencia da tese dos "dous mundos".

A crítica marxián desa tese comezaba remitíndose á aseveración, contida no Manifesto do 48, de que "de tódalas clases que hoxe -no 48- se enfrontan á burguesía, só o proletariado é unha clase realmente revolucionária", poisque "as demais clases decaen e extínguense coa grande industria", mentres que o proletariado é "o produto máis característico dela". Ora, no Manifesto -comenta don Carlos- a burguesía, por ser mesmamente a "portadora da grande industria", resulta "concebida como unha clase revolucionaria fronte aos feudais e aos estamentos medios (…) que non son senón resultado de modos de produción anacrónicos". Daquela é un disparate metelos "xunto coa burguesía" no saco de "unha masa meramente reacionaria". Iso primeiro. Logo, por outra banda, "o proletariado é revolucionario fronte á burguesía porque, formado il mesmo no eido da grande industria, tenta mudarlle o caráiter capitalista que a burguesía pretende perpetuar". Mais no Manifesto engadíase que "os estamentos medios tórnanse revolucionarios por mor da sua progresiva proletarización". Daquela volve ser un disparate metelos "xunto coa burguesía", e máis tamén cos feudais, no saco de "unha masa reaccionaria". E enfin, Marx sublévase contra a identificación, que fai o programa de Gotha, antre "povo traballador" e clase obreira. E guíndalle este sarcasmo: "En primeiro lugar, a maioría do "povo traballador" en Alemaña está composta por campesiños, e non por proletarios".

A primordial relevancia desa rotunda descalificación da doutrina dos "dous mundos" atinxe á estratexia das alianzas de clase cara un proceso revolucionário. En primeiro lugar, Marx é consciente de que, naquil contexto, o "inimigo principal" político non coincide co "inimigo de clase" do proletariado nas relacións de produción que o vencellan antagónicamente coa burguesía industrial, dado que, na instancia política estrita, ou sexa, no aparello de estado do II Reich, o do Kaiser Guillerme II, está instalado un rexime semi-absolutista dominado pola vella clase dos "feudais" -como os latifundiarios Junkers prusiáns- e non un rexime liberal-burgués: a cámara de deputados é pouco máis que un adorno parafernal, o governo noméao o Kaiser e só perante il responde, non perante a cámara, e un e outro, agás casos moi especiais, poden "pasar" por completo dos acordos parlamentares. Xa que logo, o primeiro que compre facer é derrubar ese rexime pra construir as institucións nas que o partido do proletariado poda ter unha presenza políticamente eficaz e librar a batalla polo poder fronte á burguesía. Mais, precisamente, os lassalliáns pretenden o contrario: unha alianza con Bismarck para -sinala Domènech- "atenazar á pequena burguesía democrático-radical meridional e máis á grande burguesía nacional-liberal renana, e en troques obter da monarquía semiabsolutista prusián certas concesións en materia "social" ". Ou, nas verbas de Marx, "que Lassalle falsificara tan toscamente o Manifesto Comunista só se esprica polo afán de desimular a sua propria alianza cos adversarios feudais e absolutistas da burguesía".

Mais, en segundo lugar, botar no saco dunha soa e mesma "masa reaccionaria" ao campesiñado -inda maioritario nas clases traballadoras, como relembra Marx- á pequena burguesía comercial e mesmo industrial, aos "estamentos medios" urbáns, e ás demáis clases subalternas, todos xuntos e remexidos coa grande burguesía e os "Junkers" nun xigantesco e amorfo caixón de xastre, facer iso cos potenciais aliados da clase obreira estrita, supuña condeala ao illamento, facerlle carregar en esclusiva coa angueira transformadora que só lle correspondía liderar -e finalmente choer, ao cabo, a vía revolucionária.

No entanto, a doutrina dos "dous mundos" consolidaráse no programa de Kautsky para o congreso de Erfurt do 1891 -malia ter pasado á historia como o congreso do "retorno" a Marx. Pasada a crise finisecular do XIX, rematada a "belle époque", nas vésperas da Guerra do 14, a unificada socialdemocracia alemá -o SPD- será o partido con meirande presencia no Reichstag. No tecido social, será unha rede impresionante que abranguerá tódalas dimensións e facianas da vida e a cultura da clase obreira. Será un auténtico "mundo", un planeta coa sua propria atmósfera que gravitará sobre si mesmo. Mais un mundo isolado. A Gran Guerra e o impacto de revolución soviética esgazaráno. E cando sobreveña a involución contrarrevolucionaria de entre-guerras, ficará espido fronte á "masa reaccionária" sorbida e amalgamada no outro "mundo" polo grande capital monopolista meiante a fabricación dos nazi-fascismos e a "resistíbel ascensión" dos Arturo Ui de turno: asediado, non sobrevivirá á semellante arremetida. A revolución proletaria no centro do sistema, a construción do "mundo do socialismo" no corazón do capitalismo, ficará adiada "sine die". Inda fica adiada hoxendía, mesmamente.


[http://www.altermundo.org/a-doutrina-dos-dous-mundos-no-actual-nacionalismo-galego-i/]

Remexo nos meus libros, e revisito a Domènech* na procura da sua lucidez. Leo: "E mentras que, na tradición política da democracia social revolucionaria de Marx e Engels no 1848, a tarefa asignada á clase obreira industrial era encabezar o movemento do dêmos todo, de tódolos dominados na "sociedade civil moderna"…

Ando un algo entristecido por todo o que está a acontecer arredor de nós. Para vencer o desánimo, teimo en tentar comprendelo. Estou na biblioteca. Hoxe fixo unha calor do demo, mais o día vai ao cabo cara o solpor, e estes muros de dobre folla das casas petruciais son unha bendición con este tempo. Remexo nos meus libros, e revisito a Domènech* na procura da sua lucidez. Leo: "E mentras que, na tradición política da democracia social revolucionaria de Marx e Engels no 1848, a tarefa asignada á clase obreira industrial era encabezar o movemento do dêmos todo, de tódolos dominados na "sociedade civil moderna", e de tódolos sometidos ao despotismo monárquico vello-europeu, en troques, o xeito en que a socialdemocracia do derradeiro terzo do XIX se inseríu na nova sociedade civil crebada, e maormente o seu ideoloxema central dos "dous mundos", contribuíu sen dúbida a isolar á clase obreira industrial do resto do povo traballador, e a incapacitala para ofrecer ao conxunto da sociedade unha alternativa emancipatoria realista e críbel á "forma capitalista" da industrialización. A vella idea lassallián de que, fronte á clase obreira, tódalas outras non forman máis ca unha "masa reaccionária", ameazaba convirtírese nunha tráxica profecía que teimudamente laboraba a prol do seu proprio cumplimento".

A conversión en "tráxica profecía" á que, con aceda ironía, se refire Domènech, consumaríase, primeiro, co fracaso das revolucións obreiras -con modelo bolchevique- subseguintes á guerra do 14-18 na Europa central e oucidental e, máis logo, coa absorción polos fascismos emerxentes de boa parte das clases "populares" que, en principio, constituían aliados potenciais do proletariado industrial fronte á grande burguesía e o capital monopolista -e que, en boa lóxica, deberían terse posicionado da banda da clase obreira estrita… se ésta non as tivese botado en brazos dos seus inimigos de clase, mesmamente. Eis o adverso resultado e tráxicas consecuencias da doutrina dos "dous mundos". Mais compre comezarmos polo principio e espricar un par de nocións para desenlearmos este enguedello.

Comecemos, logo, pola expresión "sociedade civil crebada" -ou "fendida". O bloque revolucionario francés do 1789 foino o tiers état, o "terceiro estado" na estrutura das sociedades do Antigo Rexime -é dicir, o que non era nen a nobreza nen as xerarquías eclesiásticas, senón as clases "populares". Mais nese bloque coexistían dous segmentos ben distintos: a emerxente burguesía e o resto, ou sexa, a heteroxénea base popular estrita, dende o campesiñado ou os artesáns até o "proletariado" urbán e os desposuídos –la canaille e os sans culottes.

Esa era mesmamente a base popular da esquerda ou avangarda revolucionaria, a dos montagnards de Robespierre, que invocaba a fraternidade como lema dunha democracia horizontal republicana. O seu ideario postulaba a construción dunha "sociedade civil nova, fogar de confraternización democrática onde as vellas barreiras de clase e máis tódolos privilexios puidesen ser derrubados". Con tal ideario, esa base popular -equivalente das "camadas populares" do nacionalismo galego frentista- "constituíuse políticamente en "cuarto estado", políticamente independizado do "terceiro"". E sinala Domènech: " "Emanciparse" chegou daquela a siñificar, para as bases populares, "irmanarse" horizontalmente, sen barreiras verticalmente dispostas. Emancipados da tutela do señor ou do patrón, non só podíase ser "irmán" de tódolos "menores" que compartian a cotianeidade baixo a mesma dominación patriarcal-patrimonial, senón que se podía chegar a ser tamén irmán emancipado de tódolos que estaban baixo a tutela e a dominación doutros patróns. A segmentación señorial da vida social europea no Antigo Rexime atrancaba a relación horizontal da base popular. Derrubado ese rexime, tódolos individuos pertencentes ás clases domésticas e subalternas, antes fragmentadas en gremios de oficios, xurisdicións, dominios e proteitorados señoriais ou eclesiásticos, uniríanse, fundiríanse como irmáns emancipados que só recoñecerían un proxenitor: a nación, a patria".

Mais, ben axiña, a involución encetada co famoso golpe de "termidor" empoleirou no poder á burguesía, e o subseguinte período napoleónico deixou en herdanza "a realidade dunha sociedade civil burguesa clásica". Os desposuídos, ou sexa, carentes de meios económicos proprios -de "propriedade"- e que comezan a chamarse "proletarios", fican xurídicamente excluídos da "lei civil" no que resultaba primordial para iles: as relacións de produción na "empresa" burguesa. "A "liberdade económica", ou a "liberdade industrial", ou a "liberdade de empresa" -recibíu todos eses nomes- só tiña a aparencia de "lei civil": en realidade, era unha nova "lei de familia", que herdaba institucionalmente, adaptándoo funcionalmente ás modernas condicións da incipiente sociedade capitalista industrial, o inveterado autoritarismo dun oikos, dun domus ou dun dominio señorial. (…) a plena liberdade de contrato napoleónica, ao excluir da "lei civil" á incipiente empresa privada capitalista, construíaa xurídicamente, de esguello, como unha institución social na que o poder exercíase de xeito absolutista polo proprietario ou os seus axentes, como un ámbito desleixado a unha vellísima "lei de familia" ". De modo que, no seo do proprio "cuarto estado", encétase un proceso sociolóxico constantemente acelerado de disociación, decantación e polarización: emerxe o "proletariado" propriamente dito, a clase dos traballadores asalariados, a clase obreira industrial, que vai medrar como mancha de aceite e polarizar progresivamente a estrutura das "clases populares", por mor da industrialización combinada coa crecente proletarización dos outros segmentos dese conxunto inicialmente "equilibrado" na sua heteroxeneidade. Esa metamorfose tende a polarizar á sua vez as contradicións de clase arredor da configurada polos polos antagónicos do capital e a forza de traballo asalariada: é o proceso de xestación dunha "sociedade civil crebada" ou "fendida" pola divisoria desa contradición principal.

Ora, por riba, no nivel político, os desposuídos do primeirizo "cuarto estado" tamén fican excluídos da "lei política". O inaugural "sufraxio universal" do período revolucionario -que inda así non o era cabalmente, porque non chegou a abranguer ás mulleres, malia o propósito dos "montagnards"- fica abolido con base na perversamente raposeira distinción antre cidadáns "activos" e "pasivos" imposta pola burguesía trunfante dende "termidor". Non pode demoucar a Declaración dos Droits de l"Homme que transmuta aos "súbditos" en "cidadáns" titulares da soberanía política e decláraos iguais nesa titularidade. Mais a perversa raposería consiste en manter que tódolos cidadáns son titulares de cadansúa alícuota de soberanía, mais só algúns terán o dereito de exercela meiante o voto: só aquiles -vaia casualidade!- que dispoñan de meios proprios de subsistencia, que non dependan doutros cidadáns para térenos -en prata, só aquiles que sexan proprietarios. A propriedade privada de meios económicos convírtese así en condición indispensábel para exercer o dereito político fundamental: elixir representantes democráticos. Constitúese así a democracia "liberal" burguesa, a "democracia dos proprietarios". O "cuarto estado" fica excluído da "lei política", e igualmente exluído ficará, claro está, o emerxente proletariado malia o seu constante medre en dimensión e a sua conversión en polo cardinal da loita de clases: tardará perto dun século en re-establecerse o "sufraxio universal"… masculino -as mulleres terán que loitar meio século máis para conquerilo.

Eis os vectores primordiais da xénese dunha sociedade civil fendida, como realidade antitética do modelo de "nova sociedade civil" concebida como "fogar de confraternización democrática" pola esquerda do bloque revolucionario francés de 1789-94. No entanto, ese modelo inda vai orientar os estoupidos revolucionarios da primeira metade do XIX -como a do 1830 contra o absolutismo do Charles X francés. Inclusive a fase inicial da revolución de 1848 e o goberno provisorio no que Louis Blanc inda tenta artellar o conxunto do "terceiro estado" -e fracasa: como é sabido, o desenlace é nada menos que Napoleón III e o II Imperio. De aí á Comuna de Paris de 1870 vaise consumar a definitiva "creba da sociedade civil postrevolucionaria", e polarizarse a dialética antagónica antre clase obreira e grande burguesía industriais. E velaí que vai emerxer -só que en Alemaña, e non en Franza- a doutrina dos "dous mundos". Falaremos diso na vindeira prédica dominical, ou?

[http://www.altermundo.org/as-mitoloxias-de-roland-barthes/]
. Como seguramente ben sabedes, esas "Mitoloxías" son textos breves escritos por Roland Barthes a meiados dos anos cincuenta do pasado século, publicados mensualmente case todos iles na revista "Les Lettres nouvelles" durante un par de anos, recollidos logo en libro aló polo 1957 e posteriormente aparecidos en sucesivas reedicións.

Foi en Vigo, hai cousa dun mes, no bairro de Teis, no corredor do Instituto da Guía, de palique con Manolo Forcadela e Carlos Bernárdez, mentres agardabamos que comezasen os actos da entrañábel e imaxinativa homenaxe que, con moitas solpresas para il, preparáranlle a Pepe Cáccamo os colegas na docencia e máis os estudantes do centro que foran alunos seus. Non lembro por qué, saíron a colación na conversa as "Mythologies" de Roland Barthes, a sua penetrante descodificación dos mitos máis comúns subrepticiamente postos en circulación pola ideoloxía burguesa nas sociedades contemporáns, e máis a sua candente actualidade malia o tempo decorrido desque esa coleición de ensaios en miniatura fora escrita e publicada. Mesmo algún de nós, coido que o Bernárdez, chegara a suxerir que estaría ben traducilos e editalos eiquí e agora -precisamente eiqui e agora, dixera il, na alienada e "estupefacta" Galiza dos nosos días.

Como seguramente ben sabedes, esas "Mitoloxías" son textos breves escritos por Roland Barthes a meiados dos anos cincuenta do pasado século, publicados mensualmente case todos iles na revista "Les Lettres nouvelles" durante un par de anos, recollidos logo en libro aló polo 1957 e posteriormente aparecidos en sucesivas reedicións. "Eu tentaba daquela -di Barthes no limiar dese volume- matinar de xeito regular encol dalgúns mitos da vida cotián francesa". Esas duas precisións condicionan, madia leva, a leitura actual deses textos por calquera de nós. Primeiro, por referírense todos iles a fenómenos, feitos ou aconteceres puntuais da "vida cotián" do entón, que Barthes utiliza como materia prima das suas cavilacións -e vai alá nada menos que meio século. E segundo, por estaren todas esas mostras tomadas da específica actualidade social francesa. Eis mesmamente por que o proprio Barthes, na sua nota previa á reedición do 1970, advirte ao leitor que as achegas realizadas neses seus textos "non poderían ser tracexadas hoxe do mesmo xeito" -e por iso renuncia a corrixilos ou tentar adaptalos á nova circunstancia.

No entanto, a sua vixencia transcende a circuntancia de tempo e lugar na que foran escritos. Ao apresentalos na devandita reedición, Barthes esprica: "Acharedes eiqui duas determinacións: dunha banda, unha crítica ideolóxica referida á linguaxe da cultura chamada de masas; doutra banda, unha primeira desmontaxe semiolóxica desa linguaxe" -e iso co obxetivo de tentar "sobardar a denuncia piedosa e dar conta en detalle da mistificación que transforma a cultura pequeno-burguesa en natureza universal". Mais velaí onde radican mesmamente, ao meu ver, os alicerces da sua vixencia para os cidadáns de arestora e alén do recinto sociocultural francés. Compriría, só, acompañalos se cadra dos apontamentos indispensabeis para orientar aos leitores galegos máis novos ca min -cousa que non vou facer na mostra que, de xeito esperimental, traduzo para vós a seguida: confío na vosa capacidade para vos orientar por vós mesmos e chucháredes o celmoso prebe encapsulado na circunstancia de tempo e lugar que disfraza de anécdota o que en rigor é xenial categoría. Eis por que vola ofrezo nesta data -que me semella moi acaída pra falarmos de mitoloxías, tanto ancestrais coma contemporáns.

A OPERACIÓN "ASTRA"

Insinuar na Orde o espeitáculo indulxente das suas servidumes, tense convirtido paradoxalmente nun medio perentorio de gabala. Veleiqui o esquema deste novo alarde: coller o valor de orde que se quere restaurar ou revelar, evidenciar de primeiras e polo miudo as suas miserias, as inxustizas que produce, as humillacións que suscita, mergullalo na sua imperfeición conxénita -e logo, no derradeiro intre, salvalo malia ou máis ben con a pesadenta fatalidade das suas eivas. Exemplos?. Hainos abondo.

Poñamos por caso un exército. Facede manifesta, sen disimulo, a matonería dos seus xefes, a índole obtusa e inxusta da sua disciplina, e, nesa tiranía estúpida, mergullade un individuo corrente, confuso pero simpático, arquetipo do espeitador. E logo, no derradeiro intre, facede coma o prestidixitador, e tirade do chapeu a imaxe dun exército trunfante, bandeiras ao vento, adorábel -ao cal, como á muller de Sganarello, non se pode por menos de ser fidel, mesmo vencido. (o filme"From here to eternity", "De aquí a la eternidad" na doblaxe española).

Poñamos outro exército. Apresentade o fanatismo científico dos seus enxeñeiros, a sua teimudez. Amostrade todo o que un rigor tan inhumano destrue: seres humáns, parellas. E logo tirade o voso chapeu, salvade o exército polo progreso, avincallade a grandeza do ún ao trunfo do outro ("Les Cyclones" de Jules Roy). En fin: a Igrexa. Contade de xeito descarnado o seu fariseísmo, a falla de caletre dos mexa-pías, espricade que tudo iso pode resultar mortífero, non agochedes ningunha das miserias da fé. E logo, "in extremis", dade a entender que, por moi ingrata que poda ser, constitue unha via de salvación para as suas proprias vítimas -e xustificade o rigorismo moral pola santidade dos que sofren o seu peso. ("Living Room", de Graham Greene).

Ven ser unha a xeito de homeopatía: sándanse as dúbidas contra a Igrexa, contra o Exército, meiante o mal mesmo da Igrexa e do Exército. Inocúlase un mal continxente para previr ou curar un mal esencial. Revoltarse contra a inhumanidade dos valores da Orde -pénsase- é unha enfermidade común, natural, escusábel. Compre non atacala de frente, senón máis ben exorcizala como a un poseso: fáiselle interpretar ao doente a representación do seu mal, conducilo a coñecer o rosto mesmo da sua revolta, e a revolta desaparece -tanto máis seguro canto que, desque ollada a distancia, a Orde non é máis ca unha mestura maniquea, xa que logo fatal, que gaña nos dous tabuleiros, e portanto benéfica. O mal inmanente da servidume resulta resgatado polo ben transcendente da relixión, da patria, da Igrexa, e asi seguido. Un pouco mal "confesado" dispensa de recoñecer moito mal agochado.

Pódese achar na publicidade un esquema novelesco que retrata moi ben esta nova vaccina. Trátase da publicidade da margarina Astra. A historieta comeza sempre cun berro de indignación guindado contra a margarina: "Un mollo con margarina?. Imposíbel!"; "Margarina?. O teu pai vaise pór furioso!". E logo ábrense os ollos, amolece a consciencia: a margarina é un delicioso alimento, agradábel, dixestivo, económico, útil en calquer circunstancia. Ao cabo, a moral da historia é coñecida: "Velaí: xa estades liberados dun preconceito que vos custaba ben caro!".

É dese mesmo xeito como a Orde vos libera dos vosos preconceitos progresistas. O Exército, valor ideal?. Imposíbel: reparade nas humillantes novatadas, no autoritarismo, na obcecación dos seus xefes. A Igrexa: infalíbel?. Si ho, permitídeme que dubide: reparade nas beatas, nos curas sumisos, no seu conformismo homicida. E logo o bó siso bota as suas contas: qué importan os lixos miudos da Orde en comparanza coas suas vantaxes?. Ben val a pena dunha vaccina. Qué importa, a fin de contas, que a margarina non sexa máis ca graxa, se o seu rendemento é superior ao da manteiga?. Qué importa, a fin de contas, que a Orde sexa un algo brutal ou un algo cega, se nos permite vivir a bon prezo?. Velaí que nos atopamos, tamén nós, liberados dun preconceito que nos custaba ben caro, demasiado caro, que nos custaba escrúpulos de máis, revoltas de máis, combates de máis -e demasiada soedade.


[http://www.altermundo.org/a-fraude-da-austeridade/]
 A natureza fraudulenta das políticas "de austeridade" radica, para empezar, en que a austeridade non é de ningún xeito o obxetivo que persiguen. Lonxe diso, a finalidade desas políticas consiste en "axustar" o funcionamento económico da sociedade…

Ía escribir "falacia" no canto de "fraude", mais rectifiquei a tempo. Porque a mal-chamada "política de austeridade" non só é falaz, senón tamén fraudulenta. Falaz, si, dixen. E éo porque encobre unha falsidade. Austeridade é o contrario de desbaldimento, destrago, despilfarro -de recursos, ingresos, patrimonio. Ou sexa, o contrario de lles dar aos recursos dos que se dispón un uso indebido, un destino que os destraga inútelmente, unha aplicación que os esteriliza económica e socialmente -que os "bota a perder". Austeridade é o contrario de gasto suntuario, por caso. O contrario do que fan as oligarquías dominantes nunha "sociedade opulenta", do que fai a plutocracia financeira no universo da especulación.

Daquela, unha política "de austeridade", para ser tal, debera de consistir en impedir que os grupos sociais opulentos, as minorías sociais que "nadan na abundancia", os plutócratas que se enriquecen descomunalmente na especulación, destraguen ao seu antoxo as enormes fortunas que amasaron, e consumen así o desbaldimento de inxentes recursos económicos que son necesarios para o benestar do conxunto da cidadanía. Noutras verbas: impedir que se "esterilice" socialmente o "excedente económico" enxendrado pola forza de traballo das xentes do común e do que se aproprian en exclusiva as clases dominantes en calquer sistema no que non se opere unha equidistribución do produto e o ingreso sociais. Ora, nada diso fan as políticas "de austeridade" que andan a decretar, supostamente para remediaren a crise, os governos que padecemos.

E pola contra: nada ten de destrago, e en nada resulta incompatíbel coa austeridade, destinar recursos orzamentarios abondos a finanzar servizos públicos e sociais de calidade na sanidade, no ensino, na cultura, na esculca científica, na seguridade social, na cobertura do desemprego, na atención aos nenos e ás nais, na xubilación dos vellos que traballaron durante toda a sua vida "útil" -ou, non digamos xa, na provisión de fondos para unha "renda básica" que calquer sociedade "civilizada" debera ter establecida a estas alturas da historia. Mais veleiqui o paradoxo: son mesmamente esas castes de "gastos públicos" as primeiras vítimas das políticas que os governos denominan "de austeridade", os primeiros destinos de recursos orzamentarios que se suprimen ou demoucan. Xa que logo, esa denominación encobre un engano, os governos míntenlles aos cidadáns do común: a austeridade que predican é unha falacia.

No entanto, non se non trata só dunha falacia, senón asemade dunha fraude, si, dixen tamén. Vexámolo. A natureza fraudulenta das políticas "de austeridade" radica, para empezar, en que a austeridade non é de ningún xeito o obxetivo que persiguen. Lonxe diso, a finalidade desas políticas consiste en "axustar" o funcionamento económico da sociedade, en todos e calisquer países, aos intereses e criterios de acción dos poderosos especuladores que hexemonizan a manipulación dos mercados financeiros: niso mesmamente consisten os plans de "axuste estrutural" impostos polo FMI -que é o "brazo armado" deses poderes financeiros na economía "global" do actual sistema-mundo, do "fascismo financeiro" ao que se refire Sousa Santos.

Eses intereses están en conflito, por unha banda, coa economía real onde se operan os procesos produtivos de bens e servizos, poisque nese eido, desque comezou a xa ben longa crise de sobreproducción, non poden realizar os beneficios que obteñen meiante a "finanzarización" da economía, é dicir, destinando os capitais a operacións especulativas nos mercados do diñeiro. E por conseguinte están en conflito, por outra banda, cos intereses e necesidades da imensa maioría da cidadanía, que ela si que depende primordialmente de cómo funcionen os procesos que se desenvolven no eido da economía real -os procesos de produción e distribución nos que as xentes do común obteñen os seus ingresos fundamentalmente como traballadores, e non como especuladores financeiros, rendistas nen banqueiros. As políticas de "axuste" disfrazadas de "austeridade" provocan ou aceleran a recesión económica, e portanto degradan as condicións de existencia e benestar da imensa maioría social. Nada que ver, xa que logo, con ningunha caste de "austeridade". Todo que ver, en troques, co asalto final ao "estado do benestar". Marshall Auerback dicíao paladinamente hai pouco: "as elites (financeiras) percuran destruir o Estado social inda que sexa a custe de mancar a recuperación económica: a amnesia colectiva e depravación moral desas elites é verdadeiramente inconcebíbel". E engadía: "as ameazas proferidas polos terroristas do déficit representan un verdadeiro asalto ao noso dereito a traballar".

Mais a fraude non se reduce a iso -a cousa non para aí: é moito máis diabólica. Como di nun seu recente artigo o lúcido catedrático sevillano Juan Torres, "os grandes poderes financeiros e económicos conseguiron vencer aos governos, e están a conseguir que istes (…) leven a cabo programas de axuste que, de non impedírmolo, van supór unha nova derrota histórica das clases traballadoras". Tentarei resumirvos a sua certeira descrición da estratexia seguida por eses poderes. Primeiro, a banca privada conqueriu impor o principio de non permitir que os bancos centrais -bancos de Estado- puidesen finanzar con empréstimos aos governos. A seguida, acaecido o colapso do sistema financiero, reclamaron os servizos de salvamento dos Estados -os famosos "plans de resgate": "os governos tiveron que dedicar billóns de euros a salvar aos bancos, para evitar que a sua creba fixese saltar polo ár o sistema financiero internacional". Como consecuencia, disparouse a criación de diñeiro no centro do sistema e a emisión de débeda pública dos diversos governos -mesmamente para finanzar os devanditos "plans de resgate". Na UE, o BCE (Banco Central Europeu) baixou a tasa de xuro referencial -o "euribor"- até o 1%, para que a banca puidese abrir as billas dos préstamos a empresas e familias. Mais a banca dedicou os tan baratos fondos así conseguidos, non a finanzar a economía real, senón a aproveitarse de que aos bancos centrais non se lles permitía finanzar aos governos… e suscribir ela a débeda pública ao 4 ou 5% -ou sexa, a especular coa débeda que os governos emitiran para salvar á banca da creba. Por riba, banca e fondos especuladores botáronse a propalar rumores de que os governos non ían poder pagar a débeda, para chantaxealos e forzalos a elevar a tasa de xuro da débeda emitida -até "incluso o 10%, coma no caso grego".

Negocio redondo -e chantaxe eficacísima, polo que se bota de ver nos feitos. "Ésa é a orixe dos "plans de axuste" que están a aplicar os governos que cederon a esas chantaxes" -di Torres. E conclue con este aviso ben brechtián: "Non nos enganemos. Non hai razóns de fondo, nen científicas nen sequer de beneficios empresariais, que xustifiquen a redución do gasto público, a reforma laboral (involutiva), a privatización de servizos ou das pensións. Só se percura privilexiar a capacidade de acción das grandes empresas e dos financeiros. Mais iles saben moi ben que, nesas condicións, as crises vanse volver cada vez máis reiteradas e fondas -e por iso tentan impedir que haxa vías de resposta social, (…) que haxa poderes representativos cos que a cidadanía puidese facer frente e dar resposta ao que está por vir, que non é senón unha contínua desorde financeira e unha perda de estabilidade e benestar. O que está en xogo, portanto, non é só unha custión de salarios nen de recortes de gastos de Estado. O que está en perigo é a democracia e a liberdade".

Así que niso vos consiste a política "de austeridade". Xa vedes: se iso todo non é unha fraude descomunal, qué diaño pode ser? -parafraseando a Curros, e en boca do deus Moloch dos fascistas que retratara Castelao: se iso é a austeridade que eu fixen, que o demo me leve. Mais ao cabo, todo encaixa. Na "revolución" do 68 a consigna seica fora: "a imaxinación ao poder". Pois logo, arestora toca: "a delincuencia ao poder" -sen dúbida a consigna que millor lle cadra a esta infernal contrarrevolución enxendrada nas avesías espeluncas do fascismo financiero actual.

[http://www.altermundo.org/encol-de-minorias-e-territorios/]
 Conteivos o dia pasado que estaba recén chegado de Nantes, onde viña de participar no IV Forum Mundial dos Dereitos Humáns. Dito sexa de paso, eu gosto máis da expresión francesa, "Droits de l"Homme".

Primeiro, porque conserva na sua literalidade un dos dous significantes empregados cando, por primeira vez na historia europea, eses dereitos foron xurídicamente declarados e políticamente constituidos como pear fundamental de toda democracia: refírome evidentemente á "Déclaration des Droits de l"Homme et du Citoyen" dos revolucionarios franceses de 1789-92. Engadirei que, para min, eses dous significantes -"home" e "cidadán"- son indisociábeis, e calquer declaración ao respeito só resulta semánticamente completa se abrangue eses dous conceitos conxugados: ningún "home" pode exercer os seus dereitos se non é "cidadán" -mesmamente, para poder ser titular diles e exercelos, tivo que deixar de ser "súbdito" ou, en francés, "sujet", ou sexa, deixar de estar "suxeito" a un poder do que non fose il mesmo partícipe. E segundo, porque me semella semánticamente máis preciso: dereitos "humáns" sóno todos, poisque tódolos dereitos -o Dereito- son un produto cultural das sociedades humáns, mentras que os dereitos "do home" son, dentro dese conxunto, a específica modalidade xurídico-política xa referida. Certo que esta fórmula verbal pode conlevar, no noso contexto sociocultural, unha involuntaria connotación discriminatoria de xénero -problema solúbel, en todo caso, coa expresión "dereitos do ser humán e cidadán". Xa me liei! -"desculpen as molestias".

Contáravos tamén que un dos catro eixos temáticos dese Forum trataba dos dereitos identitarios dos povos e das minorías etnico-culturais, e era nese eixo no que encaixaban duas palestras nas que o meu amigo bretón Yann Choucq e máis eu iamos intervir: "Povos, cidadanía, igualdade, identidade: pódese construir o respeito múturo dos dereitos na diferencia e a diversidade?", unha delas; "Democracia, orgaización territorial do Estado e protección das minorías", a outra.

Na primeira plantexábase a problemática das interrelacións entre as nocións, principios e valores enunciados no seu rótulo, e desenvolvía a interrogación inicial en varios planos e proxecións diferentes. Un diles, o da viabilidade dos dereitos identitarios e da expresión da diversidade no contexto da mundialización, no seo dos estados onde existe e fronte ás culturas dominantes. Outro, o da posibilidade ou non de lograr, nese marco, a realización do principio de igualdade "entre os Homes", e cómo artellar, nesas condicións, a convivencia entre povos e culturas diferentes. Enfin, se acaso é posíbel integrar nunha comunidade cidadá respeitosa da diversidade ás povoacións inmigrantes que dentro dela constituen minorías.

A xeito de guía introdutoria, Yann Choucq deseñou o croquis das normas xurídicas existentes no Dereito internacional e máis no da UE, e analisou críticamente a sua efectividade. Logo, Aureli Argemí, presidente do CIEMEN, tracexou o panorama dos povos, culturas e nacións-sen-estado existentes no espazo da UE, e máis das suas diversas situacións xurídico-políticas nas ordes institucionais dos diferentes Estados membros. E a seguida, os relatos feitos polos representantes de tres povos non europeus de cadansua problemática, mais nos tres casos nacións territorialmente esgazadas polas fronteiras de varios Estados: os kurdos no Oriente Meio, os amazigs -máis coñecidos por nós coma "berebers"- na Africa mediterrán, e os uighurs nos lindes noroucidentais da China. Un ricaz debate conduciu ao esclarecimento das problemáticas peculiares como variacións arredor dun común denominador temático: a identidade nacional non recoñecida e o negado dereito á sua libre determinación. Non pode haber plenitude dos dereitos "humáns" de calquer indivíduo se son amputados do seu dereito ao exercizo da sua identidade cultural e nacional -ou sexa, da sua adscrición a unha comunidade que constitue un fenómeno colectivo, e portanto implica un dereito colectivo á libre decisión.

De xeito que esa caréncia non se subsana con ningún procedemento de "protección" das "minorías" existentes no ámbito territorial dun Estado -que era o cerne temático da outra palestra, na que a min correspondíame establecer as "conclusións xerais" do debate. E fíxeno centrándome mesmamente na descodificación dos dous significantes claves no enunciado da temática a tratar: "minoría" e "territorio". Fíxeno así porque percibín que inducían a unha certa confusión de perspeitiva nas achegas dalgúns dos intervintes -incluído, solprendentemente, o presidente do "Instituto cultural de Bretaña", que titulaba "Minorías territoriais en Franza" a sua análise do caso bretón.

Nefeito -e vaiamos por partes, sequer en duas "instantáneas". Primeiro a "minoría". É un termo que designa unha parte dun todo. Significa unha noción ideada dende o punto de vista da totalidade. Xa que logo, dende o punto de vista do "outro" que non é a "minoría", e non do dela mesma. Dende o punto de vista dela mesma, a noción de "minoría" carece de sentido -a non ser por "alienación", mesmamente. Porque a "minoría", en sí mesma, é unha totalidade, e non unha parte de nada. Quero dicir que, dende o intre mesmo en que constitue unha comunidade -étnica, cultural, nacional, ou as tres cousas xuntas- é un ente social en sí, e portanto unha totalidade internamente estruturada. Pode ser grande ou pequena, mais non "menor". Aquilo tan lúcido de Risco: "ti dis que Galiza é pequena, mais eu dígoche que Galiza é un mundo". Galiza só pode ser "minoría" considerada como "parte de España", e xa que logo vista dende España, non dende si mesma. Ao revés: Galiza, autoconsiderada en si mesma, ou sexa, dende a consciencia de si mesma, percibe "España" como un seu contexto externo -como o recinto estatal no que ela está engulida. E o asunto non é banal: aí radica nada menos que a disxuntiva entre a autoconciéncia e a alienación como povo e comunidade nacional. Xa que logo, o prerrequisito indispensábel para exercermos @s galeg@s os nosos "dereitos humáns" identitarios como povo e nación.

E logo o "territorio". O territorio é un espazo físico, non un ente social. É unha "cousa", non un colectivo humán. Xa que logo, o "territorio" non é, non pode ser, un suxeito de dereitos. Así que, cando se trata de "dereitos humáns identitarios", o "territorio" non é, non pode ser, o suxeito desa identidade, e portanto tampouco o titular deses dereitos -en concreto, do dereito á autodeterminación ou libre decisión política. O "territorio" non pode "autodeterminarse", madia leva. Inda que sexa o espazo de asentamento dun povo, só pode autodeterminarse o povo que reside nese espazo. Nen sequer é un atributo necesario para a existencia dunha nación -levo insistido nisto moitas veces, ben sabedes. Só está correlacionado co fenómeno "Estado", que é unha superestrutura, un "constructo" -como seica se di agora- xurídico-político, a diferencia da nación que é unha realidade sociopolítica, sabédelo ben tamén.

De xeito que para o artellamento de "minorías" na "diversidade" étnica/cultural/nacional dun espazo político "común", do que compre partir é dos diferentes suxeitos identitarios que configuran esa pluralidade, e non dos distintos territorios nos que, se acaso, se asentan. Vamos: que non val unha "concentración parcelaria". Mais o grave é que ésa é mesmamente a perspeitiva coa que se adoita abordar a cuestión dende os Estados. O que en Franza se denominou "aménagement du territoire" para a xestión dos espazos económicos -e que se empregou asimesmo para a ulterior "rexionalización" político-administrativa. Como no reino de España para a constitucional "organización territorial do Estado" en "comunidades autónomas". Acaido se cadra pra unha estruturación administrativa, pero aberrante para o artellamento de diversas "comunidades nacionais" conforme aos principios da teoría do estado e o dereito constitucional. En resume: o problema a resolver non é "protexer ás minorías" nen "orgaizar o territorio", senón artellar diversos suxeitos políticos titulares de dereitos "humáns" colectivos identitarios. No caso de seren nacións, suxeitos colectivos titulares de soberanía e do dereito a exercela en libre autodeterminación -que queiran que non os "outros". O resto son lerias e farrapos de gaita.

Seica ficaron moi convencidos, e interesados en teren o texto da miña achega -inclusive un diles que é catedrático de dereito público na universidade de Yaundé, no Camerun, mirade por ónde… Aquil mesmo serán chegou noticia da parida do Tribunal (anti)Constitucional español sobre o Estatut dos cataláns. Que diga: do "territorio" catalán do Reino de España. "Porca miseria!" -en italián.

[http://www.altermundo.org/forum-mundial-dos-dereitos-humans/]
Escribo a lume de carozo recén chegado de aló, e espelido por intermitentes groliños dun Porto de dez anos, galano da miña irmá Pepa, a do Rompido, no linde oriental do Al-Garb, ou sexa, o confin oucidental do califato de Bagdad, máis logo do de Córdoba. Recén chegado de aló, díxenvos.

Aló é Nantes, neste caso, a capital histórica da Bretaña que, curiosamente, e absurdamente tamén, non está hoxe dentro do territorio demarcado como "rexión" bretona polo Estado francés. A rexión -ésta si- nantesa, no treito final do curso do Loira, é a máis meridional das cinco que integran a Bretaña histórica, da que Nantes era a capital, sede real, primeiro, e logo ducal. Pra que non haxa dúbidas diso e a simples perceición visual reavive a cotío a memoria colectiva, a realidade física da cidade conserva incólumes duas pétreas testemuñas históricas ben elocuentes, malia seren inertes e silandeiras. Unha éo o castelo-pazo dos Duques de Bretaña: impoñente castelo medieval coa famosa Torre da Ferradura, que contén no seu recinto amurallado o elegantísimo pazo ducal renacentista. A outra está na catedral gótica do s.xv – resplandecente interior de esbeltísimas naves con lanzais colunas exentas de chapiteis que gavean rectilíneamente até as abóvadas: no cruceiro, o monumental mausoleo do Duque Francisco II e a sua dona, fermosísima obra renacentista encarregada pola famosa Duquesa Ana de Bretaña, máis logo raíña de Francia.

O deseño napoleónico uniformista e centrípeto do Estado francés convirtiu eses cinco territorios en "departamentos" administrativos -como as provincias en Celtiberia. Porén, os cinco conservaron a sua identidade bretona, até os tempos da ocupación nazi nos que, segundo me dicía o meu amigo Yann Choucq, o governo de Pétain "segregou" o departamento nantés. Ora, decenios máis tarde, cando o Estado francés procedeu á rexionalización administrativa do territorio meiante a agrupación de departamentos -coma eiquí coas "comunidades autónomas"- e se formalizou unha "rexión bretona", o de Nantes non foi re-integrado nela, senón incluído na denominada "Pays de la Loire". De xeito que, dicíavos, a actual Bretaña ten a sua auténtica capital localizada extramuros dos seus lindes "administrativos". Pavero, non si?. Mais qué nos vai solprender a nós!: por mor de peripecias histórico-políticas ben diferentes, mais con análogas consecuencias, aínda están extramuros da "comunidade autónoma" galega nada menos que as antano Galiza(s) Bracarense e Asturicense. Así que os bretóns tamén teñen, coma nós, a sua Bretaña "irredenta". As orgaizacións bretonas reclaman arestora a reunificación do territorio histórico do seu país: alí estaban en festeira manifestación reivindicativa, no eirado da "Cité des Congrès", cando aló chegamos o Choucq e máis eu pra participarmos no IV Forum Mundial dos Dereitos Humáns que ía desenvolverse durante catro xornadas nese moderno recinto, moi espacioso e funcional, sito á beira mesma do Canal Saint Félix, a un tiro de pedra do casco antigo da cidade.

Yann Choucq e máis eu somos amigos dende hai máis dun cuarto de século. Amigos e máis camaradas e viciños, mar por medio -o mar que media antre a Mariña lucense galega e o Morbilhan bretón, onde o Choucq naceu. Coñeceramonos a comenzos dos oitenta, durante o proceso de xestación do que ía ser a Conferéncia de Nacións-sen- estado de Europa (CONSEU), constituída na sua Iª Asemblea en Barcelona, a finais do 1985 -eu viña de resultar elixido por primeira vez deputado do BNG no Parlamento galego. O proceso de xestación desenvolvérase nos anos precedentes, meiante a criación dun Secretariado internacional con sede en Paris e integrado por grupos políticos de diversas nacións europeas inda non emancipadas. Choucq, advogado de profisión, militaba daquela en EmGann, un dinámico partido nacionalista bretón de esquerda, e como tal participaba naquela angueira. Demócrata e republicán incoercíbelmente radical, o Yann éravos, e segue a ser, un home de extraordinaria lucidez, imaxinación e criatividade, cunha insólita enerxía vital que inda agora conserva, e dotado dun temperamento expansivo e optimista e un inestiñábel humor cáustico moi ao xeito do noso -ousarei dicilo na tradición dos nosos máis ilustres devanceiros: antropolóxicamente moi "celta". Sintonizamos e empatizamos de imediato: sintonía ideolóxica e empatía temperamental e afectiva. Naceu así unha amizade e camaradaxe que, malia algúns demorados períodos sen ocasións de nos encontrar, habería perdurar incólume no tempo.

Dende aquela, a andaina da CONSEU proseguíu ininterrumpida deica hoxe, con altibaixos e reviravoltas no camiño, e mesmo cunha relativa metamorfose no xeito de estaren representadas nela os diversos povos que a integran. Até a revitalización e ampliación destes últimos anos, que a conduciu a se artellar con movementos de nacións non europeas, conectar cos dos povos orixinarios americáns, orgaizar con todos iles un espazo peculiar no FSM do 2009 en Belem do Pará, e finalmente criarmos a Rede Mundial dos Dereitos Colectivos dos Povos -formalmente constituida nunha sesión celebrada o pasado abril en Girona. En todo ese itinerario foi constante a activa presencia do Choucq, convirtido entretanto nun moi documentado especialista na dimensión xurídica das "cuestións nacionais" a máis de activo defensor dos "dereitos humáns" no eido do dereito penal internacional.

Foi precisamente en Girona onde nos atoparamos a última vez, coincidíndomos non só na constitución da devandita Rede, senón en participarmos os dous como "observadores internacionais" na segunda rolda das "consultas" populares encol da independencia celebrada nesas mesmas datas. E foi nesa ocasión cando me propuxo participar como ponente nunha das palestras que se estaban a programar no marco do IV Foro Mundial dos Dereitos Humáns a celebrárese a fins de xuño en Nantes. Ese encontro internacional ten lugar na capital bretona cada dous anos dende o 2004. O Foro está acollido ao padroádego da UNESCO, ten como sede a Cité des Congrès nantesa, e orgaízao o "Secrétariat international permanent Droits de l"Homme et gouvernements locaux" coa colaboración dunha serie de entidades, institucións e organismos franceses e internacionais, dende o PNUD (o Programa das NU para o desenvolvemento) ou a WACAP (a Alianza mundial das cidades contra a pobreza) até o Concello e a Universidade de Nantes. Precisamente, unha das institucións colaboradoras é o Colexio de advogados da cidade -eis por qué puido tomar Choucq a iniciativa de convidarme a participar.

Nesta cuarta edición do Foro, a programación estruturábase en catro eixos temáticos cardinais: o dereito á alimentación; os dereitos identitarios dos povos e das minorías étnico-culturais; as liberdades de expresión e de opinión; e os dereitos laborais e sociais no contexto da crise. As duas palestras orgaizadas por Choucq e os seus colegas tiñan estes rótulos: unha delas, "Povos, cidadanía, igualdade, identidade: pódese construir o respeito mútuo dos dereitos na diferencia e a diversidade?"; a outra, "Democracia, orgaización territorial do Estado e proteción das minorías". Semelloume atraínte, de xeito que aceitei encantado e con moita curiosidade polo fervedoiro de opinións e actitudes diferentes e contraditorias que alí seguramente tería lugar. E así foi, nefeito. Mais -escusádeme- xa non hai espazo pra volo contar hoxe. Outro día, se cadra -ou se cadra non. A lume de carozo púxenme a escribir, e fume de leña verde se volveu ao remate. Mea culpa.



[http://www.altermundo.org/soberania-de-carton-a-bancocracia-os-terroristas-do-deficit-e-o-euro-dolar/]
A crise grega confirmou que Europa, como unión política, xa non existe. O euro non resistiu ás ofensivas que sufriu, pesia ser a moeda dunha das rexións máis ricas e industrializadas do mundo, sinxelamente porque non tiña o respaldo dun sistema político sólido e coerente…

Agás o primeiro, ningún deses alcumes é da miña autoría. O de "bancocracia" lino nun artigo do economista e xornalista irlandés David McWilliams, publicado a comenzos de maio en The Irish Independent e traducido en "Sin Permiso" (SP)*. Tocantes a "terroristas do déficit", aparece nun texto do analista norteamericano Marshall Auerback, como alcume alternante co de "falcóns do déficit" pra caricaturizar ás recalcitrantes elites ultra-liberais: "A hipocrisía dos falcóns do déficit, ou cómo as elites percuran destruir o Estado social mesmo a custe de mancar a recuperación económica" -é o encirrante rótulo do seu artigo, publicado tamén o mes pasado en NewDeal2.0 e tamén reproducido en SP*.

Así están as cousas e así de quente anda a indignación nos eidos non integristas do stablishment. Dígoo porque nen un nen outro dos dous citados son "extremistas". Son críticos reformistas honestos e rotundos, madia leva, mais non anti-sistémicos. McWilliams é unha "estrela" mediática na televisión pública irlandesa que, a máis diso, promove a crítica política nun insólito "cabaret satírico-político" chamado Leviathan. E Auerback é un veterano membro do Roosevelt Institute e colaborador de NewDeal2.0: abondan esas duas "marcas" para situalo como neo-keynesián, no mesmo ronsel ca un Krugman e un Galbraith Jr -James, o fillo do famoso John Kenneth. Mais, alén dos alcumes que ousan empregar ou mesmo carimbar, vede unhas mostras do que dictaminan.

McWilliams define así a "bancocracia": "é un Estado no que a política do governo pon os intereses dos seus bancos por riba dos intereses dos seus cidadáns". Aplícallo a Irlanda que, di, pasou "a convirtirese dunha democracia nunha bancocracia" -mais ben vos decatades de que o conto venlle cuspidiño igualmente ao Reino de España. Nefeito, esprica il: "O noso governo actua de canle de transferencia de riqueza, dos nosos "outsiders" [os que fican fóra] -neste caso, a xente do común- aos nosos "insiders" [os que están dentro, no choio] do sistema bancario. Mais agora resulta inclusive pior, poisque transfire esa riqueza aos "insiders" doutros países". Está clariño, non si?. Ou sexa -digo eu- se iso é exercizo de soberanía, seráo en sentido e direición inversos ao definitorio do conceito democrático: esbullar aos cidadáns do común pra bombear o botin cara arriba… e afóra -como os virreinatos coloniais cara as oligarquias das colonias e da metrópole.

Pero o que nos ven máis a conto do artigo do irlandés é o diagnóstico que enuncia no seu tíduo -"A fadal atracción polo euro tróuxonos ao borde do abismo"- e máis a suxerente analoxía que establece antre a actual crise do euro e a do patrón ouro na década dos anos vinte do século pasado. Léde vós mesm@s: "Na década de 1920-30 o patrón ouro, coma hoxe o euro, era considerado artículo de fe por bancos, financeiros, funcionarios públicos e políticos. Non podían nen imaxinar un mundo no que o diñeiro non estivese ligado ao ouro. Quen quer que puxese en custión o patrón ouro víase ridiculizado. Foi Keynes quen arremeteu contra o consenso e sostivo que o patrón ouro obrigaba aos governos a faceren recortes, cando deberian estar facendo gasto durante a Depresión. Ríronse dil. Logo afirmou que debía abandonarse o patrón ouro: puxérono en ridículo" -considerábase que o seu "heterodoxo" pensamento "minaría a credibilidade do sistema". A tráxica continuación desa historia énos ben coñecida. Mais a leición non foi adeprendida: o euro "operou do mesmo xeito que o patrón ouro. A moeda única incitou aos bancos a faceren apostas arriscadas, dando por seguro que, mesmo en caso de crise, o euro sería tan sacrosanto para a mentalidade política imperante que tódolos préstamos serían devoltos, pois actuar doutro xeito "minaría a credibilidade do sistema"". Xa!. Foi á inversa: o euro-monetarismo minou as bases reais da vizosa economía produtiva da UE, tal coma os ocos das toupeiras nas raigañas das plantas.

Cando do Tratado de Maastricht, durante a campaña alertadora á que me referín o día pasado, eu adoitaba advirtir que era unha temeridade apostar polo euro (inda non-nato daquela) como pear da construción dunha unión económica (UEM) na recén constituída UE, dado que compría facelo no marco dun SIM (sistema monetario internacional) despóticamente rexido polo dolar como patrón-divisa non convertíbel -quer dicir: non atado pola obriga de responder coas reservas USA da sua convertibilidade en ouro, característica do patrón divisa-ouro configurado en Bretton Woods, e suprimida por Nixon. Nesas condicións, o SMI convirtírase no que Peter Gowan gráficamente bautismara como SD-WS (sistema dolar-wall street), onde o dolar imperaba sen posíbel control internacional, manexado arbitrariamene polo Departamento do Tesouro ianqui ás ordes de Wall Street, e convirtía a tódolos Estados do planeta en tributarios seus. A UE podía criar unha moeda única, mais compríalle construir a integración polìtica, e portanto o aparello de poder confederal europeu, que utilizase e controlase esa moeda como instrumento no escenario do sistema-mundo. E inda así non podería competir co dolar en condicións equiparábeis: o dolar seguiría a ser a valuta do SMI, e o euro non. Mais a UE non só non abordou esa construción política, senón que até renunciou ao control político do Banco Europeu e, xa que logo, do "manexo" do euro. E por riba inda o empiorou co bastardo Tratado de Lisboa -demencial trapallada suicida en pleno prólogo da crise financeira do sistema.

Agora, hai poucas semanas, publicou un contundente artigo Pierre Charasse -diplomàtico francés de recoñecida solvencia, asesor nos primeiros governos Mitterand, e cunha prestixiosa traxectoria ulterior en orgaismos e misións internacionais. Tidúase "Xeopolítica da desaparición do euro" *. Si, di "desaparición". Veleiqui algunhas mostras do seu contido.

Primeira. "A crise grega confirmou que Europa, como unión política, xa non existe. O euro non resistiu ás ofensivas que sufriu, pesia ser a moeda dunha das rexións máis ricas e industrializadas do mundo, sinxelamente porque non tiña o respaldo dun sistema político sólido e coerente. Os ideólogos que inventaron a moeda europea decidiron aplicar con rigor o principio do "laissez-faire", proibindolles aos governos interviren nas políticas do BCE (Banco Central Europeu). Os governos da zona euro auto-mutiláronse ao aceitaren o dogma da independencia do BCE, renunciando a calquer posibilidade de someter as políticas financeiras a condicións polìticas. E (agora) ningún governo, á vista do desastre social que supoñen os plans de axuste impostos polo BCE e o FMI, quixo opór políticas a contracorrente da "doxa" ultraliberal" (sic: non son o único en pór "ultra" no canto de "neo"!).

Segunda. "Coa intervención do FMI, USA ten agora o dereito de intervir na economía europea. Todas as decisións do FMI requiren a aprobación do governo estadounidense, se é que non proceden direitamente dil: na reforma dos dereitos de voto no FMI, USA conserva intacta a minoría de control co 16% dos votos, (mentras) á UE pedíuselle reducir a sua parte pra aumentar a dos países emerxentes. Obama exerce plenamente o poder que lle dá a nova arquiteitura financeira internacional, chamada "governanza mundial", e esixe de Grecia e outros países europeus que rebaixen os salarios dos seus funcionarios, reformen o rexime das xubilacións e reduzan o gasto público en xeral. E os europeus obedecen. Coa crise financeira europea está a darse un paso máis no sometemento a vasalaxe de Europa".

Terceira. "Consecuencia dos plans de axuste estrutural impostos como remedio seráo a "tacherización" da Europa continental, ou sexa o fin do modelo social europeu. Gran Bretaña, aliado incondicional dos USA, e coa sua libra esterlina fóra da eurozona, será o grande vencedor desta crise, coa imposición do seu modelo económico e financeiro a toda Europa e o afortalamento da City como praza financeira impermeábel a calisquer intentos de regulación para previr novas catástrofes financeiras mundiais".

E cuarta. "Co Tratado de Lisboa, a UE entregou a sua defensa á OTAN. E agora, cunha polìtica financeira controlada polo FMI, a UE renuncia a un pear esencial da sua independencia. Sen a defensa e a moeda non lle fica ren para afirmar a sua independencia. Fálase dunha posíbel "dolarización" da zona euro. Con iso ponse o ramo á construción dun espazo europeu subsidiario do territorio estadounidense para formar un bloque perfeitamente homoxéneo baixo a direición de Washington. A desaparición de Europa como actor político e financeiro autónomo é o prezo a pagar para que "Oucidente" siga a controlar o mundo frente aos países emerxentes".

Comprenderedes agora por que titulei "Soberanía de cartón" esta miña prédica de hoxe. Nos comenzos da autonomía galega os nacionalistas "radicais" alcuñabamos de "parlamento de cartón" ao Parlamento recén instalado en Fonseca -e eu até infiltrara subliminalmente esa denostación, invertíndolle os termos, no rótulo xenérico dunha colaboración miña desa época no "Correo Gallego": "O cartón do Parlamento". Non imaxinaba daquela que un día ese sarcástico alcume sería predicábel -e non como caricatura senón como retrato- de institucións tan soberanamente soberbias e fachendosas como as Cortes Españolas, por caso. Parlamentos de cartón de runfantes Estados investidos de soberanías de cartón. Confesareivolo: como cidadán galego de nación-sen-estado, síntome máis aliviad

[http://www.altermundo.org/maastricht-92-camino-da-servidume/]

. Dixéravos o dia pasado que en Maastricht, co parto do TUE (1992), a Europa do capital financeiro encetara a camiñata que acabaría por convirtirnos, aos cidadáns do común, en "escravos do euro". Referírame a certos pronósticos disonantes da reinante eufória "euro-optimista", no entón alcuñados de "catastrofistas", que logo ían resultar premonitórios.

E mentáravos un texto meu de aquela altura, no que analisaba a política económica deseñada no Tratado da UE. Hoxe vou escolmar nil algúns retrincos -só pra facermos memória da orixe do andacio.
*****

"1. Unha política de servidume absoluta á estratexia do grande capital. Os acordos de Maastricht son a consecuencia do precedente proceso de transnacionalización do capital no recinto do MCE (Mercado Común Europeu) e da conseguinte concentración do poder e centralización das decisións nos circuitos financeiros e nos sectores chave do conxunto da CEE. É un deseño estratéxico elaborado polos centros de decisión dunha trama que transcende e interpenetra as fronteiras e os poderes políticos dos diversos Estados. Un entramado que constitue un anacronismo seguir a denominar "sector privado", pois configura un poder supraestatal centralizado e alleo ás estruturas democráticas de vertebración política das sociedades e os pobos europeus. Ese poder paralelo é o que dicta os acordos de Maastricht e os contidos primordiais do TUE, que terán como executores intitucionais ao Consello e á Comisión da UE".

"2. Unha política letal para o desenrolo económico endóxeno dos diversos pobos europeus. É o deseño dunha estrutura tentacular que pivota no centro do subsistema económico europeu, como os oito brazos dun xigantesco polbo. E canto menos central e máis periférica sexa a economía de cada quen dentro da UE, tanto menos encaixábel resultará no deseño concebido polo capital transnacional e posto en música no TUE. O proceso de mutilación que está a padecer a economía galega dende hai máis dunha década non é froito de eivas conxénitas proprias, nen das evidentes deficiencias na adesión española á CEE ou os desaxustes no proceso de integración: está no cerne da lóxica que preside o TUE asinado en Maastricht, os seus principios estratéxicos e as suas regras de xogo. O problema dos sectores actual ou potencialmente claves para a nosa economía e as nosas especializacións produtivas consiste en que non cadran co deseño que se nos tenta impór. E cando algún diles encaixa, é engulido polo capital transnacional pra manipulalo dende centros de decisión para os que as empresas e factorías da sua rede só están "na xeografía", e non tal "na economía", dos países nos que se ubican".

"3. Unha política monetaria contumaz, ao servizo do capital financeiro e desentendida das diverxencias socioeconómicas reais que vai enxendrar ou agravar. Dende Maastricht, co TUE, a Comunidade Económica Europea (CEE) elévase formalmente ao rango de Unión Económica e Monetaria (UEM). Mais, en realidade, a única modificación cualitativa relevante nese paso consiste na criación dunha unión Monetaria. Ou sexa, as institucións políticas da UE non van dirixir unha política económica e social globalmente congruente, unha política macroeconómica que abranga e vertebre as políticas fiscal e tributaria, salarial e de rendas, laboral e social, e asi seguido. Non. Só a política monetaria vai ser a nova atribución do poder executivo da UE -ou pior aínda, do BCE (Banco Central Europeo) que se proxecta criar cun deseño tecnocrático ao servizo do capital financeiro e moi autónomo verbo do poder político e do control democrático".

"Ese feito encerra dous siñificados reveladores e unha gravísima consecuencia. Siñifica, primeiro, que a UE aposta por unha política monetarista, ou sexa, pola pior das archiconvencionais "receitas" economicistas dispoñibeis en botica. Siñifica, tamén, a confirmación de que é o capital financeiro transnacional quen deseña e impón a estratexia e dicta a política macroeconómica da nova UEM. Mais o pior de todo é a gravísima consecuencia que se deriva da opción monetarista: sacrificaráse todo a unha "converxencia" meramente formal e nominal das diferentes economías do espazo da UE (as famosas cinco condicións do período transitorio verbo da inflación, o déficit, a débeda, a tasa de xuro e o tipo de cambio) e pagaráse o enorme custe dunha efectiva diverxéncia real acumulativa -entre clases sociais e máis entre centro e periferia do espazo UE. Proletariado e campesiñado levarán a pior parte, cun brutal incremento da tasa de esplotación e do desproveimento de servizos sociais que constituian conquistas históricas das clases traballadoras e, até hoxe, resultaba inimaxinábel que fosen postas en custión polo poder establecido. Mais non só iles: tamén segmentos pequeno-burgueses, especialmente nas economìas periféricas, onde esa política vai mallar no lombo do conxunto das clases populares. Nesas condicións, aplicarlles a esas economías unha política monetarista, supón condealas a perderen posicións no conxunto, ao estancamento ou mesmo á regresión".

"Un grave dilema xurde adrede do corsé enfundado á política orzamentaria do estado, e proxéctase en varios pares de contradicións: entre "equilibrio presupostario" esixido e "investimentos públicos" indispensábeis; entre "austeridade orzamentaria´e "redistribución da renda"; entre "eliminación do déficit" e "efectos multiplicadores keynesiáns" -infeliz lord Maynard Keynes, repara ónde e quen te foron enterrar!".

"Por se as restritivas condicións de política monetaria non abondasen, a interdición do déficit público bloquea o manexo da política orzamentaria e deixa ao Estado maniatado e reducido á función de xendarme do grande capital financeiro. Porque, obviamente, o equilibrio presupostario esixido, no contexto social no que compre acadalo, non se vai operar elevando a presión tributaria con equidade fiscal para poder manter os níveis de gasto público necesarios para cubrir as prioridades, acadar os obxetivos e cumplir as funcións inexcusabeis de todo sector público merecente de tal nome nunha sociedade actual. Non digamos xa a indispensábel cobertura de servizos públicos, capital social básico e outras elementais orientacións redistributivas do gasto público que, dende hai meio século, ningún rexime político ousara iñorar! Trátase, en concreto, de desmantelar o que aínda resta en pé do bombardeado edificio do "welfare-state", do Estado do benestar construído polas socialdemocracias despois da Grande Depresión e o remate da II Guerra Mundial. E por se algunha astucia adroleira permitise manipular como válvula de seguridade un habelencioso manexo da emisión de débeda pública, tamén se tapona ese respiro coa rolla da correspondente restrición no proceso de "estabilidade e converxencia". Para o proletariado, campesiñado e clases populares en conxunto da maior parte do espazo da UE, eses plantexamentos supoñen unha agresión inconcebíbel en calquera outra conxuntura histórica de Europa desde o tempo dos reximes fascistas e nazis. Política despiedadamente antisocial, que nen sequer conta co contrapeso dun deseño de política laboral e social merecente de tal nome".



Escrito todo iso máis de tres lustros antes do colapso do sistema financeiro globalizado e da actual crise do euro, resulta cando menos pavero ler agora artigos nos que as plumas máis solventes, non do pensamento anti-sistémico, senón do sector reformista do "stablishment", arremeten con veredictos análogos contra os corifeos do dogma monetarista neo-liberal e os burócratas do FMI -e apostrófanos con epítetos como "falcóns do déficit", ou até nada menos ca "terroristas do déficit" (sic). "Tarde piaches!" -estou por dicir. Mais millor será que cale, porque a cousa é tráxica: nen sequer agora que o fiasco resulta evidente, nen sequer con seren veredictos de analistas tan solventes, nen sequer así lles fan maldito caso os governos-ovella europeus. Nen sequer os disque socialdemócratas españois. Nen mesmo que os sucreba un seica asesor seu chamado Stiglitz. Porque quen manda, manda. E quen manda non é o governo. Ningún governo. Quen manda é o "fascismo financeiro", que dixo o Boaventura. Quen manda son os nazis de arestora. E ises non precisan razonar nen argumentar -madia leva. Abóndalles extorsionar. Só iso, mesmamente.

[http://www.altermundo.org/escravos-do-euro/]
"Unha política monetarista contumaz, ao servizo do capital financeiro, dirixida á criación dun Sistema Europeu de Bancos Centrais (SEBC) e un Banco Central Europeu (BCE) reservados aos máis fortes, centrada tan só en impor uniformidades formais e nominais, e desentendida das diverxencias socioeconómicas reais que vai enxendrar ou agravar".

Non se non trata dunha aseveración escolmada de ningún comentario recente encol das orixes da actual crise do euro. Non señor. É o enunciado de un dos paragrafos da ponencia apresentada por este voso servidor -que non servo nen escravo, fique claro- a un FORUM celebrado en Lisboa hai máis de tres lustros: aló polo equinocio de primavera do 1994. "Que Europa após-Maastricht?" fora o rótulo de aquelas madrugadoras xornadas de análise e debate convocadas conxuntamente polo BNG e a UDP -a orgaización matriz do actual Bloco de Esquerdas portugués-e celebradas no "Padrão dos Descobrimentos" lisboeta, á beira das augasmestas do esteiro do Tejo e frente por frente da fermosísima arquiteitura manuelina dos Jeronimos.

Aquela miña aportación titulábase "A política económica da União Europeia no Tratado de Maastricht". A outra ponencia básica para aquel debate aportáraa Carlos Marques, daquela Secretário Permanente da UDP: "A dimensão social na União Europeia, labirinto do engano?". O meu texto recollía boa parte da miña contribución a un documento do outono do 1992 no que o BNG analisaba e fixaba a sua posición política encol do TUE (Tratado da Unión Europea), e que servira de base para unha longa e intensa campaña de información e debate coa cidadanía, desenvolvida por toda Galiza adiante durante o curso político 1992-93 con inusitada afluencia de público -e que sempre tiven a convición de que constituira unha das claves do enorme salto adiante pegado polo Bloque nas eleicións lexislativas galegas do outono do noventa e tres.

Dei repescado antonte a carpeta na que gardaba eses documentos, despois de moito remexer nos meus inordes arquivos amoreados no faio da casa. Fíxeno motivado pola leitura dunha presa de recentes diagnoses encol da crise financeira da UE, formuladas coincidentemente por diversos analistas de acreditada solvéncia en meios de comunicación alternativos -os convencionais, polo xeral, teiman en só retransmitiren maquinalmente, coma papagaios, o estúpido e estupefaciente "pensamento único" literalmente imperante. E resulta que esas diagnoses coinciden en sinalar a aposta polo euro como clave da especificidade da crise europea dentro da crise global. E resulta tamén que iso nos retrotrae a Maastricht -porque todo comezou en Maastricht, esa cidade que disque antano resistira trunfante o asedio dos "tercios" españois do implacábel Duque de Alba, mais na que ogano o proxecto europeísta se rendira ao asalto do exército mercenario dos mangantes, digo magnates -seica este teclado volve ter lapsus freudiáns tamén il- da especulación financeira global. E resulta, enfin, que os minoritarios cidadáns europeus "euro-escépticos" ou "euro-críticos" que daquela, no meio da eufórica bebedeira "euro-optimista" universal, eramos alcuñados de estragafestas "catastrofistas", acabamos por ser involuntariamente proféticos nos nosos heréticos pronósticos e perturbadoras admonicións.

O Nobel de economía Paul Krugman sinalaba hai poucos días no seu "blog" que, representando gráficamente a combinación das cifras de déficit orzamentario e débeda acumulada de diferentes países en porcentaxes dos seus respeitivos PIBs, a posición nese gráfico dos USA, Gran Bretaña e Xapón era chamativamente semellante á do grupo dos famosos PIGS -os do sul europeu máis Irlanda- ou sexa, os máis convulsionados pola crise "de solvencia": "parécense tanto aos países en crise que, de non sabermos máis, diríamos que viaxan no mesmo barco". Mais, xa que non é asi, dá esta resposta ao aparente enigma: "tódolos países en crise de débeda atópanse na eurozona, mentras que os USA, GB e o Xapón, que non están nela, teñen soberanía monetaria: velaí a diferencia".

Tentarei espricalo para os que non sodes economistas. Os Estados soberanos dispoñen de varias alavancas para conducir a sua política económica: a monetaria, a fiscal, a orzamentaria, a laboral, a arancelaria -e así seguido. En conxunto, constituen un a xeito de sistema de pesos e contrapesos. E duas delas son primordiais para facer frente a unha crise: a monetaria e a fiscal, que poden utilizarse, recíproca e reversíbelmente, coma o acelerador e os freos dun auto, para entendérmonos. Os Estados integrados na UE confiáronlle a política monetaria ao BCE, e ademáis independizárono do poder político -incluído o da propria UE. En troques, a UE non se fixo cárrego dunha política fiscal común: non asumíu responsabilidades en política tributaria. Nun esquema político federal ou confederal, calquer estado membro ten que apandar coas decisións de política monetaria que adopte o poder con-federal, pero ese poder con-federal ten que exercer tamén, simétricamente, as suas responsabilidades en política tributaria: non pode botalas ás costas dos estados membros. Na UE, tanto a realidade económica dos diversos estados membros canto a sua vulnerabilidade e capacidades de reacción á incidencia dunha crise "global" son moi diferentes -ben se botou de ver sempre, inda que os cegos foron sempre tamén moitedume. Mais, chegada a crise, ningún diles pode utilizar unha política monetaria propria -non ten "soberanía monetaria"- pra se defender dela: por exemplo, non pode devaluar a sua moeda, porque carece dela; non pode manexar as tasas de xuro, porque as fixa o BCE. En troques, non pode reclamarlle á UE que asuma correlativamente a política tributaria precisa para resolver o problema orzamentario derivado da crise: ten que apandar il con esa dupla responsabilidade -arrecadar como poda os ingresos fiscais necesarios e facer frente como lle deixen os "mercados" especuladores á débeda derivada do déficit orzamentario. E aturar "soberanamente" os custes económicos, sociais e políticos do fiasco. É algo así como conducir cun só brazo e un só pé -nun veículo non amañado pra minusválidos.

Eis o fundamento da lacónica solución que dá Krugman á enigmática e enganosa semellanza da posición dos USA-GB-Xapón coa dos PIGS tocantes ao déficit e a débeda. Enigmática porque, se o quid da custión está no déficit e a débeda, non se comprende que os segundos esteñan en crise "de solvencia" e os primeiros non. E enganosa porque o déficit e a débeda son o martelo de herexes do "pensamento único" ultraliberal e do seu brazo armado, o perversamente imbécil FMI -dócilmente obedecido polos governos-ovella europeus, despois de ter esmendrellado cos seus xenocidas "plans de axuste" a media humanidade durante decenios, e de ter sido mandado a tomar polo saco por xaponeses e mesmo islandeses inda antonte. Mais, precisamente, o que revela o aserto de Krugman é que o déficit e a débeda non son o problema.

O problema éo a temeraria aposta ultraliberal por unha política obtusamente monetarista e encamiñada á entronización do euro, feita no acordo fundacional da UE en Maastricht -mais diso, se queredes, faremos memoria outro día. O problema está na road to serfdoom, no "camiño de servidume" -parodiándomos ao Hayek volto do revés- que os acólitos dese vello carca, parteiros da UE, nos fixeron percorrer aos cidadáns europeus do común dende aquela en diante. Até tornármonos, coa crise, auténticos escravos do euro. "Ou do euro-dólar?" -cala a boca, galafate!

[http://www.altermundo.org/os-nazis-de-arestora/]
 Si, sen dúbida ningunha. O martes pasado, Miguel Anxo Fernán Vello rotulaba coa interrogación Israel, ¿Estado asasino? un valente artigo de urxencia en GH referido ao asasino ataque do exército israelí contra a pacifista "Frotiña da Liberdade" que tentaba levar axuda humanitaria á poboación palestina sometida a bloqueo en Gaza polo Estado sionista.

Nese texto, calificaba de "xudeu-nazi" ao actual ministro de asuntos exteriores israelí. Non era un insulto, senón unha definición -como diría Valle Inclán. Unha definición carimbada precisamente, hai xa decenios, por un israelí egrexio, Yeshayahu Leibowitz -a quen o Miguel Anxo citaba. Mais seica houbo un leitor que se alporizou -obviamente, nen lera a Valle nen tiña luces pra discernir aquela sua ben didáctica distinción. Cortésmente, ao dia seguinte, Fernán Vello, como réplica, deu unha ben documentada e contundente leición encol do termo "xudeu-nazi", do esgrevio filósofo e científico xudeu que o acuñara, do estarrecedor retrato do tal ministro feito por outro profesor tamén xudeu especialista en totalitarismo -e mesmo relembrounos que, hai máis de seis decenios xa, unha manchea de inteleituais xudeus de ben, encabezados por Einstein e Hannah Arendt, definiran ao partido sionista de Menahem Begin como "estreitamente emparentado cos partidos nazifascistas". Así que a cousa ven de lonxe. Que foron os proprios xudeus demócratas os que dende hai tempo deron a alarma. E que, si, sen dúbida ningunha, os gobernantes de Estado sionista de Israel son os nazis de arestora.
Non só iles, claro está. Os Bush de Falconcrest, senior e junior, por caso, tamén. Refirome, claro, á saga da "familia" da que forman parte, a fundada pola parella Reagan-Thatcher e integrada pola sua proxenie, pola sua "prole" inversa á do proletariado, a dos "monsters" que dende aquela rexen os destinos do planeta enteiro. Eu ousara definilos así hai xa cáseque vinte anos. Así, quer dicir, como nazis -o de "monsters" vai tácitamente implícito na definición. Fora a noite mesma na que estoupara a primeira guerra "do golfo", na madrugada do 25 de xaneiro do 1991. A "guerra dos novos nazis de arestora", denomináraa eu no artigo que escribira, insomne de indignación, naquela mesma madrugada tamén, co rótulo dunha aria de Mozart, "Mia speranza adorata". Viñan xustiño de encetarse as celebracións do douscentos aniversario da sua morte e, de sócato, aquela noite, a faciana de Mitterrand, na altura presidente da Franza, aparecera nas pantallas dos televisores con solene espresión cadavérica, e lacónicamente guindara a famosa sentenza: "maintenant, les armes vont parler" -"convirtindo o prometido e anunciado ano Mozart no ano da guerra dos novos nazis de arestora, da guerra do desvarío contra a razón, do absurdo contra a beleza, da soberbia contra a dignidade humán".

Levamos xa todo un terzo de século a padecermos a emerxencia de mutacións morfolóxicas do fascismo, metástases mutantes dos nazifascismos noutrora agromados, como fleurs du mal anti-poéticas, na fase de "caos sistémico" do chamado período de entre-guerras, dende a primeira mundial do 14-18 até a apocalipse do 39-45. O actual proceso coincide, desta vez, coa entronización do reaccionário neo-liberalismo globalizador como "deus-ex-machina" da crise sistémica desencadeada a comenzos dos anos setenta -e que inda dura.

Daquela, no primeiro terzo do XX, os nazifascismos, tanto como fenómeno socio-ideolóxico canto como reximes políticos, foran a fórmula arbitrada polo grande capital -simbiose do industrial e o bancario- para facer frente ao ascenso do poder do proletariado no centro e tamén na periferia do sistema, e máis para dotárense as potencias emerxentes derrotadas no 18 de instrumental político eficaz na disputa pola hexemonía no sistema-mundo frente á potencia en declive dende fins do XIX -a Gran Bretaña. O nexo medular entre fascismo e grande capital fora daquela lúcidamente revelado por Daniel Guérin: "Entre fascismo e gran capital o vencello é tan íntimo que o día en que o grande capital lle retira o seu apoio ven ser, para o fascismo, o comenzo do fin". E así foi, desque, alén da pétrea resistencia da URSS, decidíu tomar partido a nova potencia hexemónica USA. Mais, arestora, a estrutura do sistema en crise é moi distinta da dos anos trinta: está globalizada e hexemonizada por un capital financeiro transnacionalizado -co corazón sempre, iso si, na metrópole ianqui. E correlativamente mudou a morfoloxía do nazifascismo instrumentalmente útil nesta nova etapa.

Inda hai poucos días, o "Altermundo" que dirixe Manoel Santos, e que mensualmente se imprime como suplemento no GH, publicaba un artigo do grande sociólogo portugués Boaventura de Sousa Santos -unha das cabezas pensantes con máis incidencia e prestixio no universo antisistémico dos FSM. Titúlase precisamente "O fascismo financeiro". Nil evoca e reproduz parcialmente matinacións suas de hai xa un decenio. Veleiquí algunhas delas. "Considero eu que un dos sinais da crise da democracia é a emerxencia do fascismo social. Non se trata do regreso ao fascismo do século pasado. Non se trata dun rexime político, mais antes dun rexime social. En vez de sacrificar a democracia ás esixencias do capitalismo, promove unha versión empobrecida da democracia que torna des-necesario e mesmo inconveniente o sacrificio. Trátase, pois, dun fascismo "pluralista" e, por iso, dunha forma de fascismo que nunca existiu". Unha das formas de "sociabilidade fascista" identificadas por Sousa Santos éo mesmamente o "fascismo financeiro": "é se cadra o máis virulento. (…) A (sua) virulencia reside no seu potencial de destrución, na sua capacidade para lanzar ao abismo da exclusión a países pobres enteiros". E "é tamén o máis agresivo, porque o seu espazo-tempo é o máis refractario a calquera intervención democrática. (…) practicamente incontrolábel a pesar de suficientemente poderoso para abalar, en segundos, a economía real ou a estabilidade política de calquer país". Por certo que remata con ironía: "Escribía isto ao pensar nos países do chamado Terceiro Mundo. Non podía imaxinar que o fose recuperar ao pensar en países da UE".

Mais, alén das raiceiras socioeconómicas e de clase dos nazifascismos, están as suas dimensións xenofóbicas, racistas, etnocidas e xenocidas. As que, na versión nazi-hitlerián, entronizaron o racismo "ario", determinaron a aberrante estratexia do exterminio dos "unter-menschen", os "sub-humanos" xudeus, ziganos ou eslavos, e desembocaron na apocalipse da "solución final", o estarrecedor xenocidio padecido moi primordialmente polos xudeus europeus. Mesmamente, a memoria desa traxedia, vergoña perene na conciencia da humanidade, torna máis revoltante aínda o proceso freudiano de metamorfose da vítima en verdugo protagonizado dende hai meio século até agora mesmo polo Estado sionista de Israel, coa delictiva complicidade activa dos USA e do seu vasalo europeu, a UE. Un Estado confesional integrista criado coa coartada de "limpar" a má conciencia dun "Oucidente" que bailara o rigodón cos nazifascismos dos anos trinta, no canto de islolalos e esganalos cando inda era tempo de evitar a apocalipse. Un Estado belicista instalado ás portas dun "espazo vital" para este IV Reich de "fascismo pluralista" que é o imperial sistema-mundo globalizado, co cometido de garantir, pola ameza e a violencia, a espoliación dos recursos enerxéticos vitais que ese espazo acobilla. Un Estado racista que leva meio século a teimar na expropriación do territorio e até, a poder ser, no exterminio do povo palestino, o xesucristo dos nosos días.

Si, sen dúbida ningunha, o Estado sionista de Israel é a cidadela kafkián dos nazis de arestora na estrema mediterrán de "Oucidente". E "Oucidente" segue a bailar o rigodón con il -como outrora con Mussolini e Hitler. Deica a consumación destoutra apocalipse.


[http://www.altermundo.org/camilo/]
Xa era así cando nos coñecimos, inda ben novos il e máis eu. No período da miña mocedade no que vivin e traballei en Vigo, para a editorial Galaxia e a recén constituída Fundación Penzol.

Anos sesenta. Viñérame de Madrid no outono do sesenta e tres. Cando exiliaran por segunda vez na sua vida a Prados Arrarte, con quen traballaba eu de profesor axudante e andaba a facer a miña tese doutoral. Prados participara o curso anterior no famoso "contubernio de Munich", un frustrado intento de "movida" internacional contra o rexime franquista. Á volta nen o deixaran descer do avión, e foise pra Latinoamérica, onde xa traballara na CEPAL durante os seus anos de exilio republicán. Algúns poucos "profes" novos movilizáramos ao estudantado madrileño en protesta e solidariedade con il. Pouca cousa. Só conseguiramos desbaratar a intriga dun adxunto oportunista que pretendía facerse coa sua cátedra -e ficarmos estigmatizados nós para o noso futuro académico naquela universidade. Fora daquela cando Galaxia me propuxera facerme cárrego da Revista de Economía de Galicia, que dirixía Xaime Illa. Víñenme, coa tese sen rematar. Decidin casar, e aluguei un piso novo do trinque na rua Pizarro, cáseque na esquina cos Capuchinos, que ía ser a nosa morada até o sesenta e nove. O azar quixo que noutro andar do mesmo edificio establecese o seu fogar Camilo Nogueira, que casara tamén polo entón e traballaba de enxeñeiro na Citroën. Foi así como nos coñecimos e até fomos viciños durante unha presa de anos.
E xa vos era asi daquela -así mesmiño como foi sempre e segue a ser aínda: a encarnación mesma do optimismo da vontade. Porque -non sei se o sabedes- o Camilo évos un loitador nato que profesa e exerce o optimismo non por candidez, senón por vontade. Vontade de afirmarse e ser un mesmo, individual e colectivamente, como cidadán e como povo. Vontade de acadar o trunfo das suas arelas e o seu ideario, que consisten e resúmense na plena emancipación do povo galego, no libérrimo exercizo da sua soberanía decisoria. Ese optimismo da vontade faino enxergar decote calisquer situacións en percura das suas facianas positivas e os seus elementos potencialmente fecundos. E esa vontade de optimismo enxendra nil unha enerxía que o torna incansábelmente tenaz, cunha teimosía activa que ás veces mesmo semella obstinación obxetivamente infundada e pertinaz, mais que a fin de contas acha o seu fundamento naquela sabia sentencia popular de que "todo ten remedio menos a morte". O Camilo évos un apaixoado vitalista disfrazado na contención das maneiras que o revisten coa roupaxe da serenidade. Coido que xa temos il e máis eu anos abondo como pra que vos poida revelar sen incorrer en indiscreción algo que hai tempo me confiara un día: as suas tres paixóns inmarcesíbeis son Galiza, o idioma e Paz.

Naquiles anos de xestación da creba democrática co franquismo que non chegaría a nacer, Vigo era un fervedoiro da esquerda e do nacionalismo, daquela interconectados. Na dimensión social e na política, recíprocamente vencelladas. O movemento obreiro, liderado por "Comisións"; o frente cultural, as plataformas "tapadeira" do proselitismo e a axitación cívica -e as formacións políticas na clandestinidade: o PC e os recén fundados UPG e PSG. Dous mozos nacionalistas procedentes do "Brais Pinto" militan no comunismo: Cribeiro na procura dun PC galego que asuma as teses nacionalistas; Ferrin é o corazón e o cerebro da U no interior. Eu son "pexego". Tanto ten: os tres somos coma irmáns. Cribeiro monta o subversivo cine-club. "McFerrin" -Cribeiro dixit- promove, coa Queizán e o Leónides de Carlos, o combativo Colexio de licenciados e doutores. Xohana Torres e Franco Grande protagonizan o programa radiofónico "Raíz e Tempo". Até os cristiáns nacionalistas tentan orgaizárense en grupo político -Santiago Ximénez ha ser o máis esforzado nesa "impossible mission".

E niso todo está Camilo xa daquela: presidirá a Asociación Cultural de Vigo, fundada polo entón e nutrida de activos cidadáns antifascistas, fose cal for o prisma ideolóxico peculiar de cadaquen. Pouco máis logo promove Galicia Socialista, no eido estremeiro antre o PSG e a U -e en permanente simbiose con ámbolos dous grupos: todos eramos indispensábeis daquela, todos eramos camaradas con lentes e roles diferentes na mesma loita común, no teimoso esforzo por devolverlle a voz e o poder ao povo galego, no combate a prol dun auténtico poder popular. É mesmamente así como Camilo participa na elaboración dun breve documento que vai resultar premonitorio e marcar un fito na formulación estratéxica do nacionalismo galego finisecular: o famoso manifesto ou declaración conxunta UPG-PSG. Ese documento concíbese e redáctase a finais dos sesenta na morada de Camilo na rua Pizarro. Os redactores sómolo Ferrin, o pintor Xavier Pousa, Camilo e máis eu. Nesa enxoita declaración tracéxanse as coordenadas e séntanse os peares ideolóxico-políticos dun proxecto común frentista do nacionalismo popular galego, plural e recíprocamente solidário. Sen esa declaración, é dicir, sen a cultura política común que a enxendrou, non resultarían comprensíbeis nen a inicial AN-PG, nen o CFPG, nen o deseño e postulados básicos fundacionais do BNG no 1982. E Camilo estivo aí, non coma figurante, senón coma copartícipe da sua autoría. Nesa perspeitiva, a sua ulterior traxectoria política institucional e partidaria, deica a sua integración no BNG, xa nos noventa, se cadra ven ser un a xeito de periplo odiseico de "retorno ao Tagen Ata" primixenio.

Pasábanme estas remembranzas polo maxín o outro día, na casa rosalián da Matanza, durante a entrega do Pedrón de Ouro a Camilo Nogueira, mentras escoitaba a documentada "laudatio" de Justo Beramendi, a emotiva evocación de Manolo Caamaño -e o discurso en acción de grazas do proprio Camilo. O discurso do Camilo xenuino: xa era así cando nos coñecimos -pensei, e non puiden evitar sorrir por dentro, co sorriso que tenta eludir a emoción. E pensei tamén que, se Murguía estivese a escribir arestora "Os Precursores" cunha visión restrospeitiva do meio século que algúns levamos ao lombo, incluiría ao Camilo nesa rememoración.

Neste país "patas arriba" -discúlpame, Eduardo- só os cidadáns do común recoñecen e retribúen o meritorio esforzo de aquiles que máis xenerosamente levan loitado pola redención política da sua nación. Camilo foi o único deputado que tivo a nación galega no Parlamento europeu, a única voz insobornábel que alí bradou no noso idioma galego-portugués en sistemática defensa dos dereitos e liberdades sociais e nacionais do maltreito povo galego, o único cidadán que ali exerceu a nosa dignidade colectiva. Tamén foi o único euro-deputado que tivo o Bloque até agora mesmo. Pois na Matanza, a única ausencia estridente foina mesmamente a de calisquer membros de calisquer faccións da actual caste política institucional galega -con duas soas e únicas esceicións individuais. Ausencia precisamente dos que lle deben a cidadáns como Camilo a existencia das institucións políticas lexislativas ou executivas autonómicas -ou "autoanémicas"- nas que iles ocupan cárregos arestora. Pensei pra min que, á vista diso, se cadra o Camilo acabaría por asumir de vez que Galiza é unha colonia -e volvin sorrir por dentro, só que agora para escorrentar o noxo.

[http://www.altermundo.org/there-are-several-ways-to-love-galiza/]

De xeito que non é que vaia ensaiar eu hoxe eiquí o cómico trilingüismo pra badocos de vila podre. Non é debido a iso o rótulo trilingüe ou cousa así da miña prédica -e digo cousa así por mor do castrapo intercalado, o único modelo lingüistico que se me resiste. Non. É que "hay amores que matan" -en español.

Non é que vaia ensaiar hoxe a peripecia saltimbanqui de escribir a miña prédica dominical en trilingüismo harmónico. Inda que ben poidera ser. Primeiro, porque á miña xeración cadroulle ter que aturar catro décadas de franquismo e que aprender a camiñar na corda frouxa da loita clandestina ao longo das últimas duas desas catro sen esfragarse na toxeira fascista -de xeito que, pesia que os músculos e os artellos do meu corpo xa non son o que foran, aínda seguen a estar adestrados abondo para outra travesía funambulesca duns poucos anos máis de franquismo-sen-franco desta volta. Segundo, porque, a diferencia dos bífidos galegófobos -e se cadra a resultas desa dura aprendizaxe existencial nosa da conquista da liberdade e do coñecemento na resistencia á tiranía e á barbarie- @s galeg@s da miña xeración tivemos que aprender algún idioma máis ca o noso proprio e xenuino -ou sexa, da nosa "gens". O español, "of course", na escola onde o noso estaba excluído e era causa de asaño e castigo ter o despiste de falalo, ou sexa, de non traducirmos o pensamento. Pero sobre todo tivo que aprendelo a imensa maioría -labregos, mariñeiros e operários- para o trato "en cristiano" co señorito, o patrón, o xuíz, o inspector de facenda ou policía e demáis corte celestial desta paradisíaca colonia celtibérica. E o inglés -ou alemán ou francés- na emigración a Europa, claro está, ou qué pensabas, que esa e non outra foi a formación profisional e o curriculum laboral de un de cada tres galeg@s moz@s de cando eu novo -agás o caso duns pouquiños privilexiados coma min mesmo que nos fomos á ventura de estudantes nómadas alén-pirineus coma os "goliardos" de antano. Que manda truco que agora lle veñan coa andrómena do trilingüismo a un povo no que a xente do común do meu tempo xa foi trilingüe ou mesmo tetralingüe á forza, e ben sabe o que é iso: ter que aprender idiomas que non son o seu pra lles falar en cadansua lingua aos amos de acó e de aló, de dentro e de fóra, que os amos nunca se rebaixan a aprenderen o dialecto dos servos, faltaría máis, falaren os señoritos a "lingua proletaria do meu povo", que dixera o Celso e arrepuxéranselle os ananos todos do país, como fan os de agora, vade retro. Inda lembro o día en que me dirixín en francés a Rajoy dende a tribuna do Parlamento de Fonseca, farto de que a il non lle dese a gana de falar galego. Si, a Rajoy, que fora vice da Xunta de Albor nos seus derradeiros estertores -políticos. Encetei o meu discurso en francés, até que o presidente da cámara me interrompíu pra me chamar a atención. Porque seica o vice podía non falar en galego, mais eu non. Ben o entenderan as xentes do común que logo me abordaban onde me vían e dicíanme "fixo moi ben, que se nós tivemos que aprender na emigración a fala do país onde iamos traballar a ver por qué non van ter iles que aprenderen aqui a nosa, que pra algo lles pagan, ou é que están na polìtica de balde…".

Así que, por poder, o que se di poder, ben podería eu facer eiquí saltimbanquismo trilingüe -sucesivo, iustaposto ou simultáneo, segundo quixesen os pais dos escolinos governantes. Porque aprender aprendin inglés, que a min non me pariron no soberbio cimo duns peares nen dun trono imperial, senón que nacín nunha familia do común compostelán sensíbel á cultura dos diversos povos, do proprio e máis dos outros, os que ollaba transitar pola Rúa do Vilar da miña infancia camiño das Praterías. E pesia que o teño un tanto enferruxado por infrecuente uso e o moito que eiqui chove, inda podo botar unha parrafada escrita sen demasiados erros nen que se perda o fío do que pretenda dicir, e en último recurso podería calcar un anaco calquera escolmado de Huxley, Poe ou Faulkner, por caso, a gusto do consumidor, sen que os pais dos governantes se decatasen de que non era meu. E en español, cando o emprego cos habitantes monolingües de Terra Ancha e outras bisbarras estranxeiras, adoitan dicir que o falo e escribo con decoro, millor que moitos diles, seica, e moito millor ca os pailáns de cidade colonizados de acó, que seguramente por iso reclaman que o milloren os seus vástagos, misión imposíbel onde as haxa por mor do imperativo xenético. E ademáis é un fermoso idioma cando se escribe ou se fala ben, como o escribe Delibes e o falan os seu paisanos campesinos -da Tierra de Campos, claro é. E emocióname nos ardentes sonetos de amor de Quevedo, que navegan no ronsel dos portugueses de Camõens, dos ingleses de Shakespeare, dos italiáns do Petrarca -e das cantigas de amor e de amigo dos nosos devanceiros galegos de aquén e alén Miño, ben antes de que a lírica en castelán fose inventada. Xa digo: por poder, ben podería. Só que non quero. Non son tan imbécil como pra teimar en escribir, sen necesidade, no meu país e praos meus paisáns, nun idioma que non sexa o meu, o seu e máis o diles, o deste povo que os romanos chamaron galego. Reiteraba Novoneyra que a sua patria era o seu idioma. Abofé que non era il só. Mesmo con levar decenios a vivir na Franza, dicía Cortázar, o incomensurábel Julio Cortázar, nunha entrevista que nunca esquencerei, cando un xornalista de aló lle perguntaba se algunha vez pensara en escribir en francés, que dominaba á perfeición, e é antolóxica unha sua tradución de Marguerite Yourcenar, dicía il que sempre seguiría a escribir na que era a sua lingua propria, en español, "o mejor dicho en argentino", pontualizaba -e tomen nota os españolitos "enragés", a empezar polos cipaios da brigada de limpeza étnica caseira.

De xeito que non é que vaia ensaiar eu hoxe eiquí o cómico trilingüismo pra badocos de vila podre. Non é debido a iso o rótulo trilingüe ou cousa así da miña prédica -e digo cousa así por mor do castrapo intercalado, o único modelo lingüistico que se me resiste. Non. É que "hay amores que matan" -en español. Díganllelo ás mulleres asasinadas, vítimas dunha aberrante manifestación machista de amor-odio levada ao paroxismo, que a cada pouco son noticia perante a impertérrita insensibilidade dun sistema socioinstitucional degradado. Cando un sumo pontífice do enguedello babélico enxebre declara que hai varias maneiras de amar a este recanto da fisterra europea, está a dicir, conscientemente ou non, unha obviedade. Pro mesmamente unha desas varias maneiras de amar, unha maneira perversa ela, éo a dos amores que matan. Son amores exacerbadamente posesivos, que cousifican ao ser -o "obxeto"- amado, que o convirten en propriedade feudal, en dominio do "señor de vidas y haciendas". Son amores negadores da alteridade. Son amores destrutivos, aniquiladores: amar ao país e, por amor, matarlle o idioma -matarlle a alma. Son amores patolóxicos, ao cabo. Certeiramente tipificados polo imaxinario popular en cadansua expresión cultural. Como naquela outrora ben famosa e tan castiza: "La maté porque era mía" -en español, claro está.

[http://www.altermundo.org/intermezzo-interrotto-a-falacia-do-capital-privado/]
 Ao comenzo desta crise financeira, Susan George dicía, con razón, que non era unha crise de diñeiro: "hai hoxe no mundo máis diñeiro que nunca antes na historia da humanidade; o problema é que está máis que nunca concentrado nunhas poucas mans privadas, á marxe do control democrático dos cidadáns e utilizado en dirección inversa ás necesidades de benestar da xente do común".

Acougade: non pretendo emular a Bartok -nen sequer para poñer "en solfa" ao capital, non estou tan tolo. Nen tampouco ao "Gabo" García Márquez -que escollera ese movemento como fondo musical para a recepción do seu Nobel de literatura. Só collo emprestado ese rótulo para facer un interludio na miña série encol da crise -unha série, por certo, tan ingrata de ler como de escoitala é a música serial dodecafónica, sospeito eu.

O motivo évos ben sinxelo e circunstancial. Veño de aterrar, literalmente, nesta nosa Terra que non é nosa. Literalmente e máis figuradamente tamén. De aterrarmos -o avión, tripulantes e pasaxeiros, e eu no medio diles- despois dunha peripecia de suspense e un periplo extravagante, todo por mor da famosa nube de cinza do volcán islandés: la "Pacha Mamma" est en colère! -comentárame con humor o bó do Massiah na incertidume de se poderíamos ou non emprender viaxe de volta. De volta de México, DF, aclárovos, que inda non volo dixera. O avión, no canto do itinerario habitual e máis curto polo norte, costeando até Labrador, atravesou o Atlántico tropical cara ás Canarias para virar logo rumo ao norte, co que tardou duas horas de máis en chegar a Madrid e eu pillei o enlace con Santiago de chiripa, alancando polas interminábeis terminais de Barajas coa lingua fóra, e sen facer caso da disuasoria información dada pola compañía aérea, segundo a cal ese vóo xa estaba pechado.

En México asistira a parte das xornadas do Foro Mundial Temático sobre a crise, instalado na enorme praza do Zócalo, e logo participara nas sesións do Consello Internacional do FSM que se celebraran a seguida. A viaxe de volta constituiu un brusco descenso dende o ricaz universo do "altermundo" en xestación até os infernos do "sistema-mundo" apodrecido: foi descer en picado do fervedoiro de ideas, debates e propostas de alternativas á crise do sistema, pra aterrar na misérrima realidade deserta de ideas, debates e propostas deste convulso sistema en crise. Eis por qué vos dicía que veño de aterrar non só literalmente, senón figuradamente tamén.

Pois veleiqui que, xa na casa, mentras sorbo aos poucos unha sopa de verduras ecolóxicas do Miguel -non comera quente dende a víspora- leo, nun titular do GH, que o novo macro-hospital de Vigo se fará con capital "privado". Inda hai poucas semanas que asistira a unha enorme manifestación cívica en contra dese alevoso proxecto renartemente privatizador do indispensábel servizo social que é a sanidade pública. É dicir, da sua "mercantilización", da conversión do servizo público de saúde para os cidadáns galegos -que iso ven siñificar o SERGAS- nunha fonte de lucro para o capital privado. Que diso se trata. Porque, a diferencia do capital público, o capital "privado" só inviste se vai tirar beneficios dese investimento. Ao capital público investido en servizos públicos e sociais, abóndalle con cubrir os custes da prestación do servizo. Ao capital privado non: o capital privado precisa cubrir eses mesmos custes e, ademáis, facer un beneficio neto. De non ser así, non lle interesa investir.

Mais, se cada cidadán que acuda ao servizo de saúde vai seguir a recibir asistencia sanitaria gratuíta, daquela de ónde vai tirar ese beneficio o capital privado investido? Moi simples: dos fondos públicos, ou sexa, das partidas consignadas para gasto público sanitario nos orzamentos que aproban as cámaras lexislativas, séxano as Cortes do Estado ou o Parlamento dunha Comunidade Autónoma como a galega, no caso do proxecto hospitalario en cuestión. Eses orzamentos nútrense das aportacións do conxunto da cidadanía en impostos e cotizacións á seguridade social, de xeito que ao cabo son os cidadáns en conxunto os que sufragan o gasto en investimento e funcionamento do servizo de saúde. Mais con esta notábel diferencia: se os fondos públicos finanzan directamente a sanidade, a cidadanía paga o custe do servizo; se o fan por intermedio do capital privado, a cidadanía paga, ademáis dese custe, o beneficio que obten ese capital: o capital privado fai asi negocio cos fondos públicos aportados polos cidadáns para sufragar o servizo público da saúde -choio perfeito, e perfeitamente inmoral. E iso é así tánto se o que se encomenda ao capital privado é a xestión do servizo, como se o é o investimento inmobilizado na construción dun hospital: nos dous casos "mercantilízase" o servizo público, que deixa de ser tal pra se tornar nun negocio lucrativo -para o capital "privado", madia leva, e ás costas dos cidadáns. Para privatizar a xestión dos servizos públicos lévase argumentado arreo co mito da eficiencia empresarial do capital privado e a ineficiencia do público: até resulta un sarcasmo, á vista do fiasco no que o capital "privado" ten sumida á economía do planeta enteiro.

Ás veces pergúntome, cándido de min, se acaso pensarán que o capital "privado" nace do aire ou xurde da nada, como a mítica criación xenesíaca, mentras que o "público" é un pesadísimo saco sen fondo carregado no lombo dos cidadáns. Ben sei que non o pensan, mais teiman en facérllelo pensar aos inxénuos cidadáns. E infortunadamente adoitan conseguilo, sometida a xente do común a un incesante lavado de cerebro colectivo. É unha das claves da mitoloxía contemporán, que diría Roland Barthes, que oculta e transmuta a realidade. Porque a realidade é que o capital é un recurso social en todo caso, resultado da actividade humana, e o que implica que sexa "público" ou "privado" é unha diferencia de titularidade, de rexime xurídico e de lóxica no emprego dese recurso produtivo. Ou sexa, de quen ten a propriedade e o dereito a dispor dil -o indivíduo ou a colectividade- , de cales son as normas que regulan o seu uso -o dereito mercantil privado ou o dereito administrativo público- e con que lóxica se utiliza -a obtención dun lucro particular ou a consecución dun benestar social. Os recursos financeiros -capital en forma de diñeiro-, sexan públicos ou privados, son vasos comunicantes: o poder político é o motor que reparte ese fluído entre os dous compartimentos dun mesmo depósito. Se o poder é democrático -soberanía popular- move o fluído cara o benestar social. Se é autocrático -poder oligárquico- móveo cara o lucro particular da oligarquía. Mais nos dous casos a capacidade do depósito é a mesma: só varía a proporción na que se distribue.

Ao comenzo desta crise financeira, Susan George dicía, con razón, que non era unha crise de diñeiro: "hai hoxe no mundo máis diñeiro que nunca antes na historia da humanidade; o problema é que está máis que nunca concentrado nunhas poucas mans privadas, á marxe do control democrático dos cidadáns e utilizado en dirección inversa ás necesidades de benestar da xente do común". O actual poder político utiliza os recursos financeiros públicos aportados, en impostos e cotizacións, polo común cidadán para engordar ao grande capital "privado" especulador causante da crise. Despois aduce que non ten cartos pra investir en hospitais, invoca a austeridade, e chama polo mesmo capital privado especulador que il engordou con fondos públicos pra que invista en infraestrutura sanitaria -e faga negocio coa saúde da mesma cidadanía que aportou os cartos para o engorde dos mangantes, digo os magnates, da especulación. E disque iso non é delito de lesa democracia? Seráo de lesa humanidade.

[http://www.altermundo.org/encol-da-crise-diagnose-e-alternativas-iv/]
ora un poeta, e non un economista, quen escribira aquilo tan certo de que "solo el necio confunde valor con precio".

Tan certo como que, por paradóxico que pareza, de necios está cheo o olimpo dos economistas ortodoxos, e máis as institucións políticas nas que aniñan os xestores que aplican ao pé da letra as receitas dictadas polos primeiros -de necios que incurren nesa necia confusión, claro é. Porque "valor" e "prezo" non só son fenómenos económicos totalmente diferentes, senón que funcionan como categorías antitéticas -e a transformación do un no outro supón un complexo proceso de mutación cualitativa e constitue un problema teórico ainda non cabalmente resolto.

O enguedello comenza co xogo dual das formas de valor que revisten os bens económicos. Por unha banda o seu "valor de uso", ou sexa, pra entendérmonos, a aptitude específica que ten cada un para unha determinada función económica -ao cabo, para satisfacer unha determinada necesidade: o centeo serve para alimentarse, a fouce pra seiturar o centeo, mais nen podes matar a fame cunha fouce nen podes facer a seitura cunha palla de centeo. Por outra banda o seu "valor de cámbio", ou sexa, pra intercambialo por outro en determinada proporción, e así resolver a sua ineptitude para un uso distinto de aquil para o que serve: ti tes centeo, pero precisas unha fouce, vas onda o ferreiro e trócaslle unha medida de centeo por unha fouce nova do trinque. Eis a troca. Ora, cando os intercámbeos tenden a xeneralizarse, fanse meiante o diñeiro: os bens circulan no "mercado", funcionan como "mercadurías", e a cantidade de diñeiro que expresa o equivalente do valor de cámbio de cada ben económico constitue o seu "prezo". Mais o diñeiro-prezo é só o equivalente dese valor de cámbio -non é o valor de cambio mesmo. E detrás do equivalente monetario está o equivalente real -o da proporción na que se intercambian cantidades distintas de dous produtos diferentes, coma na troca: "equis" varas de lenzo inglés por "zeta" mollos de viño portugués, no célebre exemplo de David Ricardo pra espricar os "prezos comparativos" no comercio inernacional -que por certo, se vivise e escribise un par de séculos antes, poñería o viño galego no seu exemplo, no canto do portugués, mais iste é outro lério.

Pero do que non é equivalente o prezo é do valor de uso: son antitéticos, porque o son as duas formas do valor dos bens, o de uso e o de cámbio. Cando eu era máis novo, adoitaba facerlles unha brincadeira irónica aos amigos que viñan pola nosa casa -agora xa perdín o humor. Se algún comentaba a beleza dun lenzo dun pintor amigo, poñamos por caso de Xosé Luis de Dios, eu ría e dicíalle: "Non se che ocorra dicir, e menos perguntarme, cánto pode "valer", porque non volves entrar nesta casa". O amigo ou amiga así interpelad@ ficaba estupefacto, lóxicamente: "E logo?" -marmuraba. "Pois éche moi sinxelo" -retrucáballe eu. "Se me dis que pode valer un millón -de pesetas, claro- estás a referirte aos cartos que me darían se o vendo. E se o vendo non poderei contemplalo e disfroitar desa beleza -nen ti tampouco cando volvas vir eiqui. Pero iso, podermos disfroitar desa beleza, é o valor dese lenzo. O outro pasa pola privación dese valor, ou sexa, pola sua perda, pola aniquilación do seu valor: os cartos son a sua antítese. E eu teño esas pinturas pola sua beleza e o pracer de contemplalas, ise é o seu valor, non os cartos que me dean por non podelas disfroitar. Os cadros de Van Gogh valían o mesmo cando il os pintaba e non daba vendido un só que cando agora se pagan cifras astronómicas por un diles, estamos?". Ben sei: o meu era un xogo capcioso. Mais diso se trataba: mostrar o disfraz capcioso que oculta a relación antitética entre valor de uso e de cámbio -o que tódolos días nos oculta ese ilusionista perverso chamado mercado.

Mais, agora que o penso, andaredes a perguntarvos: "e qué raio ten que ver isto todo coa crise?". Tedes razón: metinme por unha congostra que vai de revolta en revolta, entre toxeiras, e non se mira a onde leva. Mais si que leva á custión da crise. Inda máis: leva ao cerne da crise na dimensión económica -só que por camiño de carro, e non por autoestrada: por eses longos e enfestos arrodeos que son os arrodeos da razón. Non sei se inda quereredes acompañarme. Mais, se acaso si, pillarei logo un atallo.

*****

Nos procesos económicos capitalistas a xeración do valor acontece na esfera da produción -nos procesos produtivos- mais a sua realización ten lugar na esfera da circulación -nos "mercados". E tamén nos procesos produtivos se opera a metamorfose do valor de uso en valor (de cámbio) dos bens empregados para obter os "produtos". O capital que opera na esfera da circulación ten a forma de capital-diñeiro: é o capital denominado "bancario". O que o fai na da produción tena de capital-produtivo: é o capital denominado "industrial". A lóxica no proceso de circulación é empregar diñeiro pra adequirir unha mercaduría e vendela logo por unha suma de diñeiro meirande: facer así un "beneficio". A lóxica no proceso de produción é aplicar nil uns bens -medios de produción e forza de traballo- que teñen aptitude para seren transformados nun produto que teña máis valor ca o dos bens empregados nese proceso: eis a xeración do valor. Mais non é o capital quen pode xeralo: só a forza de traballo ten a aptitude para ser fonte desa xeración de valor, meiante o xogo entre o seu valor de uso -utilizala durante un tempo de traballo- e o seu valor de cambio: o salario -mais non vou tentar espricarvos isto eiqui.

A lóxica do capital é "realizar" un beneficio, e iso faino en diñeiro na esfera da circulación -no mercado. Mais só operando na da produción pode "valorizarse", pode detraer directamente o incremento de valor que logo transforma en beneficio ao vender o produto. Se só opera na circulación poderá obter beneficio a custe de que outros capitais perdan, mais non por "realizar", converter en diñeiro, un incremento de valor que só se xera na produción -agás que se aproprie do xerado en procesos produtivos non-capitalistas, como as esplotacións leiteiras labregas galegas, por caso, ou, por suposto, tódalas formacións precapitalistas da periféria do sistema espoliadas meiante a "troca desigual" analisada no seu dia polos Arghiri Emmanuel, Samir Amin e demáis.

De xeito que -simplificándomos- o sistema só funciona con "normalidade" se os beneficios que se fan na circulación das mercadurías -produtos- "realizan" máis-valor -plusvalía- xerado na produción. Alén das oscilacións dos prezos por desaxustes "normais" na mecánica dos mercados, a diverxencia entre xeración e realización do valor enxendra procesos de crise estrutural, porque responde a unha creba na lóxica cardinal do sistema. Ora, nos mercados financeiros, nos que opera o capital bancario -capital-diñeiro- é o diñeiro mesmo o que funciona como mercaduría, no canto de como simples equivalente do valor delas. Aí a lóxica do beneficio é "comprar" diñeiro con diñeiro pra "vendelo" por máis diñeiro: a sua disociación verbo do valor xerado na produción, na economía "real", acada aí o límite. Así que, cando a forma hexemónica do capital pasa a ser a do "capital-diñeiro", ou "bancario", tende a impór a sua lóxica específica sobor da do "capital-produtivo", ou "industrial", e "roubarlle" o máis-valor que iste, á sua vez, lle chuchara á forza de traballo no proceso produtivo. Lémbrome dos laios do empresariado industrial galego nunha comisión parlamentar especial de hai dous decenios, cando os tipos de interés estaban disparados a níveis proibitivos: queixábanse de que a banca se apropiaba dos beneficios que iles facían co seu "traballo" empresarial.

Se ademáis hai sobre-produción e sobre-acumulación, de xeito que reinvestir os capitais acumulados en actividades produtivas deixa de ser rendíbel, os capitais desprázanse a operar nos mercados financeiros: dedícanse á especulación. A crise está servida: aí xurde o fenómeno chamado "finanzarización" do sistema e abrollan as famosas "burbullas financeiras". Mais diso non teño espazo pra falarvos hoxe. Como no conto da boa pipa: queredes que volo conte o vindeiro domingo, ou estades fartos xa?

[http://www.altermundo.org/encol-da-crise-diagnose-e-alternativas-iii/]

Se é que non vos indixestáchedes coa enchenta de cereixas do outro día, daquela proseguirei. E fareino pasándomos a examinar, sequer sexa ás apalpadas, as diferentes dimensións da crise.

E digo ás apalpadas non porque esteñamos cegos, senón por termos que facer como fan os médicos, ou cando menos facían outrora, facíanos don Felipe, o noso médico de cando eu neno, que nos pousaba os dedos da sua man esquerda no bandullo e marteláballes nos cotenos cos da sua man dereita, e a min fascinábame o enigma desa operación, cómo diaño podería averiguar asi o que pasaba nas miñas tripas, que nen que tivese nos dedos raios equis, que aínda o do fonendo resultábame comprensibel, malia que cando me deixaba facer a proba a min, por enredar, eu non ouvía nada por moito que apretase a orella no chirimbolo, mais iso de darme cotenadas no bandullo non, iso non tiña espricación, pero o caso é que logo, polo que se vía nas resultas, acertabame no diagnóstico. Xa me ensarillei. A ver se recobro o fío.

O aparello ideolóxico do sistema funciona coma un caleidoscopio: o poder métenolo diante dos ollos e fainos ver a realidade através dil. Aplicado á crise, dixéravos, o seu xogo de espellos cria unha fantasmagoría de ilusións ópticas na que semella haber unha diversidade de crises: inmobiliaria, financeira, alimentar, enerxética, climática, e así seguido. Mais non hai tal. Se no canto de enredarmos co caleidoscopio apalpámoslle o bandullo á crise, descobriremos que esa confusa diversidade morfolóxica non é outra cousa ca o repertorio sintomático dunha crise sistémica que se manifesta e proxecta nas diferentes dimensións da realidade. Se reducimos esas dimensións ás tres do espazo euclidián, resultarános a crise "unha e trina" á que xa vos fixera alusión. O ollo clínico da Susan George, a autora do xenial Informe Lugano, fixera un lacónico enunciado desa trinidade: o diñeiro, a desigualdade, o clima. Podería parecervos unha simplificación abusiva, mais non é tal: esa tríada de siñificantes designa a síntese das tres primordiais dimensións da crise sistémica, a saber, a económica, a social e a ecolóxica -que eu prefiro, cando menos neste contexto, denominar "ecosistémica". Vaiamos por partes, logo, para debullarmos esa natureza "trinitaria" -ou digamos tridimensional, se sodes agnósticos- desta crise sistémica.

*****

A dimensión económica, primeiro -é dicir, na estrutura da base económica da sociedade. Pra empezar, na fase actual da mundialización capitalista -a da globalización ultra-liberal- exacérbase a contradición entre, por unha banda, as relacións técnicas de produción -os níveis de desenvolvemento tecnolóxico e de "socialización" das forzas produtivas- e, pola outra, as relacións sociais de produción e a sua forma xurídica -forza de traballo asalariada e excluída da propriedade (privada) dos medios de produción e das decisións sobre o seu uso. O primeiro fenómeno, no nível das forzas produtivas, requiriría a aplicación dunha lóxica e uns criterios sociais no aproveitamento dos recursos, no uso da teconoloxía e nas relacións laborais, mais o segundo impón a lóxica (depredadora) do capital e os criterios (mercantilistas) do lucro "individual". Unha mostra límite de mercantilización aberrante éo a dos bens definidos literal e semánticamente como "públicos" e como "sociais", cuxa "privatización" para convirtilos en mercadurías obxeto de compra-venda lucrativa constitue unha auténtica "contradictio in terminis": ensino, sanidade, cultura, seguridade e servizos sociais de toda caste. E unha mostra límite de apropriación e mercantilización "contra natura" de recursos naturais éo a da auga: nos meus tempos de estudante, os manuais académicos de economía, para ilustrar a definición dos "bens económicos" e contrapoñelos aos que non o eran, puñan mesmamente a auga como exemplo de "bens libres", ou sexa non económicos pola sua propria natureza -vivir para ver. Mais a exacerbación da dinámica contraditoria entre as relacións de produción capitalistas e o carácter das forzas produtivas no actual sistema-mundo compróbase tamén a respeito dos recursos normalmente definidos como económicos.

Poñamos por caso a chamada "crise enerxética", que se adoita vencellar ao esgotamento dos recursos enerxéticos fósiles. Eses recursos cada vez máis escasos son en rigor un ben social, patrimonio do común -para empezar, do común dos povos, case todos da periferia do sistema, onde os recursos están localizados- mais son obxeto de apropriación e depredación por empresas que operan co criterio do lucro "individual" e en rexime mercantil de dereito privado -inda que sexan xigantescas coporacións transnacionais. O mesmo ocorre coa propriedade e o control da tecnoloxía que, teóricamente, permitiría racionalizar socialmente o aproveitamento enerxético: invírtese perversamente a potencial "utilidade" do avance tecnolóxico, adquírense "patentes" para inutilizadas, "conxélase" a aplicación de fórmulas enerxéticas alternativas. E outro tanto acontece, mutatis mutandis, cos recursos "renovábeis" -enerxías hidráulica e eólica, mesmo a solar e a xeotérmica.

En Galiza temos xa meio século de amarga experiéncia dunhas e outras. Primeiro cos encoros. Logo cos xacementos de lignito. Despois tamén cos parques eólicos. Inda están por calcular os custes económicos, sociais e ecolóxicos cos que apandou o povo galego, e primordialmente o campesiñado, por mor do sistemático e sistemáticamente abusivo "aproveitamento hidroelétrico integral dos rios galegos". E cos que segue a apandar -como a aberrante falcatruada de Iberdrola nos canóns do Sil, coa delictiva complicidade dos poderes políticos locais, provinciais e autonómico. Os beneficios, en troques, si que é doado calcular a sua magnitude -e identificar aos beneficiarios. Sabíano ben as xentes labregas que, xa nos anos sesenta, loitaran na defensa do val de Castrelo de Miño, e logo, nos setenta, nas Ecncrobas, con Moncho Valcarce, o cura de Sésamo. E sabíano igualmente as xentes galegas do común que proclamaban nas mobilizacións que "esta Terra é nosa e non de Fenosa" -agora xa nen Fenosa é desta terra, senón do Gas Natural.

Eis as contradicións que determinan de raíz a caótica irracionalidade do actual sistema enerxético. Na instancia económica, o resultado directo é unha "crise enerxética" que ven ser irreversíbel dentro das coordenadas do actual sistema-mundo. Pero, alén desa dimensión, proxéctase asimesmo como un dos vectores causais máis determinantes das crises "ecolóxica" e "climática" -ou millor dito, das dimensións ecolóxica e climática da actual crise sistémica.

No entanto, para comprendermos a etioloxía da crise nesta sua dimensión económica, convén coñecer a lóxica do capital nas suas diferentes formas e as fontes da sua valorización e acumulación. Mais isto tentareino debullar convosco un algo outro dia: por hoxe abonda, digo eu.


[http://www.altermundo.org/encol-da-crise-diagnose-e-alternativas-ii/]
O actual sistema-mundo constitue un conglomerado de formacións sociais artellado polo modo de produción capitalista, que ocupa nel unha posición e un rol dominantes. É neste senso no que se pode denominar capitalista ao sistema no seu conxunto, inda que en boa parte do seu espazo e das formacións sociais que o integran esteñan vixentes modos de produción non-capitalistas ou pre-capitalistas -primordialmente na periferia do sistema, mais non só…

Concluía o día pasado dicíndovos que estamos mergullados nunha crise sistémica que atinxe á totalidade da estrutura global e a cada unha das suas instancias ou esferas. Despréndese desta aseveración, se concordamos con ela, que a crise maniféstase e opera nos diferentes níveis estruturais do actual sistema-mundo -ou sexa, non só na base económica do sistema: non é só unha crise económica. Compre engadirmos agora que nen sequer se cinxe ao espazo socio-humano abranguido polo sistema mundializado, senón que sobarda os seus lindes e incide na sua contorna "natural": nos ecosistemas que artellan a biosfera do planeta Terra. A crise, xa que logo, reviste ou proxéctase asemade en varias diferentes dimensións. Resulta así unha desconcertante fasquía polimorfa e mutante da crise, como a das imaxes proxectadas polos espellos nun caleidoscopio, que dá a impresión de se tratar dunha serie de crises diferentes e mesmo inconexas -cando en rigor son, insisto, só diferentes níveis nos que opera e dimensións nas que se proxecta unha soa e mesma crise sistémica: a "crise unha e trina" á que irónicamente me teño referido xa nalgunha ocasión, parodiando o enigma teolóxico da trinidade. Mais cómpreme pasar do sarcasmo á necesaria espricación deses fenómenos.

A empezar polo lerio dos niveis estruturais. Vexámolo. O actual sistema-mundo constitue un conglomerado de formacións sociais artellado polo modo de produción capitalista, que ocupa nel unha posición e un rol dominantes. É neste senso no que se pode denominar capitalista ao sistema no seu conxunto, inda que en boa parte do seu espazo e das formacións sociais que o integran esteñan vixentes modos de produción non-capitalistas ou pre-capitalistas -primordialmente na periferia do sistema, mais non só: dende formas de comunismo primitivo en povos indíxenas, sociedades campesiñas con economías de susbsistencia, autoconsumo, troco ou produción simples de mercadurías, até formas socialistas ou de transición, con propiedade colectiva, cooperativa ou mesmo estatal dos medios de produción, e así seguido. En todo caso, para o que nos ocupa, o fenómeno determinante é o rol dominante do modo de produción capitalista, que impón o seu modelo de acumulación e de desenvolvemento a tódolos demáis existentes e ao conxunto de formacións sociais que integran o sistema-mundo. Eis por qué a crise do capitalismo se propaga, con diversas formas e degraos de incidencia, por práticamente tódolos recantos do sistema.

Ora, cada formación social -e portanto o proprio sistema- está estruturada en tres instancias ou níveis cardinais: a económica, a ideolóxica e a xurídico-política. A primeira constitue a "base real" da sociedade; as outras duas son as suas superestruturas. O artellamento das tres require que, entre elas, exista unha necesaria "correspondencia" -é dicir, unha indispensábel congruencia ou compatibilidade entre as suas respeitivas índoles: así, unhas formas feudais de aparellaxe ideolóxica e política son congruentes con relacións de servidume no modo de produción, pero incompatíbeis coas de traballo asalariado proprias do capitalismo, que require forza de traballo "libre" nun "mercado laboral". E outro tanto debe acontecer dentro da base económica, entre a forma e nível de orgaización das forzas produtivas -recursos, forza de traballo e medios de produción- e a das relacións de produción e distribución dos produtos, ou tamén entre a esfera da produción e a da circulación: así, o escravismo nas relacións de produción é incompatíbel co "industrialismo" ou "civilización industrial" na orgaización das forzas produtivas -e por iso, primordialmente, estralou a guerra de secesión nordeamericana, que non o foi por establecer unha igualdade racial que os negros aínda tardarían cen anos en conquerir, malia que os "federais" do norde industrial se abandeirasen coa ideoloxía "abolicionista" como coartada para facérenlles a guerra aos "confederais" do sul escravista. Mais disimulade por este impremeditado excurso peripatético.

Voltándomos ao rego, o caso é que a crise actual enxéndrase e estoura na instancia económica ou "base real" das formacións sociais do centro do sistema, pero, ademáis de esparexerse por todo il, implica e atinxe tamén ás duas instancias superestruturais, tanto a xurídico-polìtica -marco legal e aparello de estado- canto a ideolóxica -como o ideoloxema neo-ultra-liberal e o famoso "pensamento único", cos seus coñecidos mecanismos estupefacientes e de coerción ideolóxica. Instancias que, compre sinalalo, resultan implicadas tanto no impacto e "xestión" da crise dende que estoupa coma tamén xa na sua xénese e "deflagración" . Relembremos por caso, tocantes á instancia ideolóxica, a teimuda e sórdida angueira dos think tanks reaccionários da escola de Hayek e M.Friedman -os "evanxelistas do mercado", en certeira metáfora sarcástica de Keith Dixon- e dos ideólogos da xenocida "doutrina do shock" imperial. E, no que fai á instancia política, a fabricación do "pinochetazo" polo tandem Nixon-Kissinger, a supresión unilateral da convertibilidade do dólar, a imposición de tiránicos reximes militares ou de "transicións á española" -por só darmos mostras dos anos setenta.

Pero non se non trata só da implicación das instancias superestruturais no proceso crítico. O máis relevante é que ese proceso de crise desencadeado na base económica, ao cabo, pon en crise tamén ás superestruturas ideolóxica e política. Non outra cousa é o fracaso e o descrédito do modelo neo-liberal. Tampouco outra cousa é a grave crise de lexitimidade e representatividade "democrática" na que se achan as institucións do chamado "Estado de dereito", ou a demolición do Welfare-state e sustitución do "Estado providencia" polo "Estado penitencia" -en sarcasmo esta vez de Loïc Wacquant no seu lúcido e valente ensaio As prisións da miseria. Na trastenda destes fenómenos está a operarse un proceso que, de proseguir, conduce á crise da xa referida "correspondencia necesária" entre base económica e superestruturas ideolóxica e política -que, por certo, ten como correlativo fenómeno crítico o percibido polo común como "divorcio" entre a "sociedade civil" e o aparello de poder político. Históricamente, se a correspondencia entre base e superestrutura acada o punto límite da creba, ábrese unha transición sistémica de longa duración, na que se "remudan", digámolo así, as tres instancias das formacións sociais, e non só o modo de produción stricto sensu. Na historia europea, a transición do feudalismo ao capitalismo propriamente dito durou cousa de tres séculos (do Renacemento ao "século das luces") -ou inda máis se, como fan os seguidores de Braudel, situarmos o comenzo xa nas florecentes cidades-estado italiáns do XIII-XIV. Mais, en troques, no Xapón durou apenas meio século, só que arrincou moito máis tarde, ben andado xa o s. XIX -como elucidara o grande Paul Baran, hoxe cáseque esquecido.

Eu non son tan ousado como pra diagnosticar que estamos mergullados nunha transición desa caste. Mais si que ouso considerar evidente que o modelo de Estado "democrático" deseñado pola ilustración europea do XVIII e nacido coas subseguintes revolucións liberal-burguesas, o modelo "correspondente" á consolidación e expansión do capitalismo, ese modelo, digo, está obsoleto, deturpado e en proceso de descomposición. De aí que o esteñan tamén a maioría dos reximes políticos instalados no edificio institucional dese mesmo modelo. E tamén concordo con Antoni Domènech cando fala de "re-feudalización" na instancia ideolóxica e boa parte das pezas da xurídico-polìtica -e portanto na sua acción sobre a conciencia social e modos de relación da cidadanía, reconvertida en súbdita, ou "suxeita" por elas. De xeito que as superestruturas das formacións sociais que integran o actual sistema-mundo tamén están en crise. Mais, e qué dicirmos das construídas após a IIª Guerra Mundial para o "goberno" da "comunidade internacional" e o mantemento da paz universal?. Acaso non están en crise a ONU e demáis institucións e orgaísmos correlativos?. Podería a crise sistémica derivar en caos, como está a suceder, se esas superestruturas globais non estivesen en crise tamén elas?

Mais abonda por hoxe. Xa vos decatades que isto ven ser como tirar cereixas dun cesto: saen encerelladas unhas nas outras -e compre parar, sob pena de indixestión.

[http://www.altermundo.org/encol-da-crise-diagnose-e-alternativas-i/]
a procura dunha diagnose, comecemos pola índole ou natureza da crise. Que non é a que parece, non consiste nos síntomas nos que se manifesta -como non consiste na calentura a índole dunha pulmonía- senón na doenza do corpo social que xenera eses síntomas –tais coma o estoupido da burbulla financeira ou da inmobiliaria, ou a proliferación do desemprego.

Algúns amigos suxeríronme que transvasase a este meu espazo no GH a prédica que botei días pasados na sesión de clausura da XXVII edición da Semana de Filosofía de Pontevedra, ese miragre de acontecemento cultural que levan todo ese tempo -máis dun cuarto de século xa- a orgaizar anualmente ese fato de exemplares activistas inteleituais, ou activos inteleituais exemplarmente comprometidos, que integran a Aula Castelao de Filosofia. Dubidei, e mesmo de primeiras recuseime facerlles caso. Para empezar, por preguiza: non tiña escrita esa prédica, só un guión. Logo, e sobre todo, por razóns de método: esta miña sección non é unha cátedra de "universidade a distancia" onde desenvolver unha temática de ciencias sociais de xeito sistemático e rigoroso cara un alumnado obrigado a debullar nocións formuladas na correspondente metalinguaxe científica -mais, porén, ise fora o enfoque que lle eu dera á miña intervención na Semana de Filosofía, por congruencia coa sua índole e respeito aos orgaizadores e participantes. Finalmente porque, a esta altura da miña andaina, padezo a desacougante impresión de que o que fago, digo ou escribo públicamente só val pra que conste que o fixen, escribin ou dixen, e non para contribuir a mudar o escandalosamente aberrante estado de cousas no sistema social que nos cadrou padecer -mais, porén, isto último é o único que me interesaría, a única arela que me resta, a fame do imposíbel que aínda me devora: poisque o meu narcisismo esmorece a cada pouco conforme me volvo máis vello. Daquela, fronte á consciencia desa miña impotencia perante o drama que estamos a vivir, o único desafogo que me alivia un chisco non é dar leicións, senón botar petardos tan sequer verbais. Velaí.

Inda así, o impenitente rabudo que se acobilla no meu ser reviróuseme e obrigoume a facer caso das suxerencias amigas e asumir o risco que conlevan. Vou, xa que logo, tentar debullar convosco a mazaroca da crise. Fatalmente, algunhas das cousas que vos conte ou diga hanvos soar a repetidas. Algunhas outras resultaránvos aborrecedoras. E nen sequer sei cántas entregas vai durar isto. Mais, desque aborrezades, mandaime parar, e obedecerei no intre: non é o comandante, senón o povo, "quen máis ordena" -como cantara o Zeca Afonso e eu sigo a acreditar.

*****

I. DIAGNOSE DA CRISE (I)
Na procura dunha diagnose, comecemos pola índole ou natureza da crise. Que non é a que parece, non consiste nos síntomas nos que se manifesta -como non consiste na calentura a índole dunha pulmonía- senón na doenza do corpo social que xenera eses síntomas -tais coma o estoupido da burbulla financeira ou da inmobiliaria, ou a proliferación do desemprego. Nen tampouco comezou a crise cando eclosionaron eses síntomas: pola contra, viña de ben atrás. Non comezou no 2008, cando "súpetamente" rebentaron os grandes xigantes financeiros no mercado bursátil de Wall Street -é dicir, cando infartou o corazón financeiro do imperio e colapsou o fluxo arterial todo do sistema. Nen sequer tampouco cando dos seus precedentes infartos abdominais, digámolo así: os estoupidos de "burbullas financeiras" -en termos de Brenner- en áreas máis periféricas, como a crise mexicana de comenzos dos noventa, recén estreada a flamante área de libre comercio co Canadá e os USA, ou a dos "dragóns" asiáticos pouco despois. Non. A crise de "longa duración" comezou cara 1973, cando se colapsou o proceso de expansión constantemente acelerada dos tres decenios precedentes, acadou o climax a progresiva exacerbación das "rivalidades inter-estatais" da economía da metrópole imperial ianqui coas das submetrópoles europeu-oucidental e xaponesa, e os mercados de euro-dólares e petro-dólares fixeron estoupar o sistema monetario internacional (SMI) construído en Bretton Woods (1945) co dólar como patrón divisa-ouro, e Nixon suprimiu (1972), pola sua realísima conta, a convertibilidade do dólar en ouro, porque as reservas de Fort Nox non daban para atender as obrigas inerentes ao rol atribuído polo SMI a esa divisa como patrón convertíbel. Estralou así unha crise "de sobre-acumulación" -ou sexa, de acumulación de capital excesiva a respeito das oportunidades de investimento e rendibilidade do capital adicional acumulado en novas actividades produtivas no sistema-mundo, ou sistema capitalista mundializado. E dende aquela ese sistema está en crise. Con fases diferentes e traxectoria ondulante en intermitentes alzas e baixas relativas -pero en crise constante até hoxe mesmo. Arrighi diría que 1973 marca a "crise-sinal" e 1978 a "crise-terminal" deste período crítico do sistema e máis do declive da hexemonía ianqui dentro dil -pero disto falareivos máis logo.

O caso é que, portanto, non se trata dunha crise "conxuntural" -ou sexa, dun punto de inflexión no ciclo curto da economía, dun desaxuste conxuntural entre o producido e o vendido, entre a oferta e a demanda globais, entre o "produto nacional" e o "gasto nacional". Non. Trátase, pola contra, dunha crise estrutural: son as estruturas cardinais do sistema-mundo as que entraron en crise cara 1973 e levan en crise dende aquela até hoxe -cun gradual e constante proceso de deterioro e metamorfose perversa. Adiántovos unha mostra: que os fluxos de capital en forma de diñeiro se desprazasen crecentemente dende as operacións produtivas na economìa real cara as operacións especulativas na economía monetaria, nos "mercados financeiros" -o que se deu en chamar a "finanzarización", e que á sua vez agravou cada vez máis o proceso crítico nas trabes mestras do sistema.

Tampouco se trata só da crise dun modelo de xestión da economía capitalista, dun modelo de "política económica": do modelo neo-liberal -eu prefiro chamalo ultra-liberal- entronizado polos "think-tanks" de Hayek, Milton Friedman e os seus "Chicago-boys", inventores da "doutrina do shock" e demiurgos do "capitalismo do desastre" -nas certeiras denominacións carimbadas por Naomi Klein. Certamente que ese modelo non só entrou en crise, senón que fracasou. É máis: ese modelo ven ser, en grande medida, o responsábel de que a crise encetada nos anos setenta, lonxe de ser resolta, desembocase no desastre que a humanidade leva tres decenios a padecer e que se agrava máis a cada pouco -desastre económico, social, cultural e ecolóxico. Pero o que está en crise é o proprio sistema-mundo capitalista ao que se lle aplicou ese modelo neo-liberal de xestión político-económica. Quero dicir que tampouco o modelo keynesián desterrado no seu día polos neo-liberais resolvería hoxe o problema estrutural que padece o sistema-mundo -nen sequer lograría por si só "reflotar" a economía do seu centro, das metrópoles do "norte", como recoñecen neo-keynesiáns tan acreditados como o Nobel Paul Krugman, por caso.

Podemos, xa que logo, chantar uns primeiros poios no noso roteiro cara unha diagnose global. Un: esta crise non é conxuntural, senón estrutural. Dous: a crise financeira non é máis ca unha manifestación desa profunda crise estrutural. Tres: a crise non comezou hai dous anos, co rebentón de Wall Street, senón hai sete lustros, a comenzos dos setenta. Catro: non está en crise só un modelo de xestión do sistema, senón o proprio sistema-mundo -en expresión de Wallerstein, Arrighi e os demáis que seguiron os pasos do grande Fernand Braudel, o definidor e analista da longue durée no proceso histórico de xestación, expansión e mundialización do capitalismo dende o albor da idade moderna: da sua conversión no modern world economic system, no sistema-mundo dentro do ciclo da modernidade. Estamos mergullados, portanto, nunha crise sistémica que atinxe á totalidade da estrutura global e a cada unha das suas instancias ou esferas: eis o que compre analisar para acadarmos unha diagnose certeira e completa.

[http://www.altermundo.org/retrato-do-colonizado-retrincos-e-glosas-e-vi/]
A revolta é a única solución non ilusoria para a situación colonial: cedo ou tarde, o colonizado acaba por descubrilo. A sua condición é absoluta e, como tal, reclama unha solución absoluta tamén: unha ruptura, e non un compromiso.


CODA: A REVOLTA DO COLONIZADO

Remato hoxe -"por fin!", diredes- esta série cun remexido de retrincos e glosas ou comentos antremesturados, a xeito de coda musical, encol da segunda caste de resposta do colonizado á sua situación de asoballamento. É a única das duas actitudes alternativas que conduce a un desenlace definitivo da dialética de opostos colonizador-colonizado ínsita na relación colonial -e xa que logo, o único desenlace que libera ao colonizado da sua condición de tal.

A revolta é a única solución non ilusoria para a situación colonial: cedo ou tarde, o colonizado acaba por descubrilo. A sua condición é absoluta e, como tal, reclama unha solución absoluta tamén: unha ruptura, e non un compromiso. O mecanismo de negación do colonizado, establecido polo colonizador, agrávase cada vez máis. Non hai outro xeito de saír de semellante círculo infernal que non sexa o da ruptura, o da revolta cada día máis implosiva. A situación colonial, pola sua propria fatalidade interna, conduce á revolta -porque a situación colonial non pode ser reformada: é unha argola no pescozo que só pode ser crebada.

O camiño da revolta constitue un proceso de desalienación que, na prática, amostra diferentes facianas na travesía de varias fases consecutivas. Encétase coa renuncia á via da asimilación, sexa por rexeitamento de principio, sexa por abandono despois de tela ensaiado. A partir de aí, a liberación do colonizado débese realizar meiante a reconquista de si mesmo e da sua dignidade. Iso implica unha inversión dos termos na relación colonizado-colonizador a respeito da que operaba no vieiro da asimilación: nésta, o impulso cara o colonizador esixía do colonizado a negación de si mesmo; en troques, a recusa do colonizador será o preludio indispensábel ao acto do colonizado se asumir. Cómprelle abandonar a imaxe acusadora e humillante de si mesmo; cómprelle atacar de frente a opresión, poisque é imposíbel contornala. Despois de ter sido durante tanto tempo recusado polo colonizador, chegou o dia no que é o colonizado quen recusa ao colonizador. E esa inversión na sua relación dialética leva aparellado estoutro corolario: agora, o colonizador é considerado sobre todo como negatividade, mentras que anteriormente érao como positividade.

Porén, nunha primeira fase, a reivindicación do colonizado, esa "reconquista de si mesmo", aínda vai estar estreitamente delimitada e condicionada pola situación colonial e polas esixéncias do colonizador. Noutras verbas, esa reivindicativa afirmación de si mesmo vai radicar inicialmente na afirmación da sua negatividade, ou sexa, do retrato en negativo que dil tracexara o colonizador e que il vai tornar en positivo -e en afirmación da sua identidade diferencial, poisque esas diferéncias constituen a sua propria esencia. É o salto do auto-odio a unha auto-estima mesmo exacerbada e nutrida dos mesmos atributos que enxendraran o auto-odio -tódolos atributos identitarios negativizados polo colonizador, dende a língua aos costumes e tradicións, dende os perfís étnicos aos culturais e mesmo relixiosos no seu caso. En resumo, o colonizado en revolta comeza por se aceitar e desexar como negatividade. Esa negatividade, tornada nun elemento esencial da toma de consciencia de si mesmo e do seu combate, vaina afirmar e glorificar até o absoluto. O colonizado non só aceita as suas enrugas e feridas, senón que mesmo vai proclamar a sua beleza. Trátase pois dunha fase do proceso na que transloce o paradoxo e a ambigüidade da relación colonial en trance de se descompór. A auto-afirmación do colonizado, nacida dunha protesta, segue a definirse por referencia ao colonizador. En plena revolta, o colonizado continua a pensar, sentir e vivir contra -a respeito do colonizador e a colonización.

Ao cabo, na fase final do proceso, o colonizado fará bascular o equilibrio "sempre inestábel" da relación colonial cara o único desenlace que resolve o problema: provocar o fin da colonización. Daquela, a sua posición será a do rexeitamento absoluto: ou sexa, non somente revolta, senón superación da revolta, é dicir, revolución. Mais, para acabarmos esta pelerinaxe, millor será que eu faga mutis polo foro e remate de espricalo o Memmi sen a miña mediación.

A colonización falsea as relacións humanas, destrui ou petrifica as institucións, corrompe aos homes -tanto colonizadores coma colonizados. Para vivir, ao colonizado cómprelle suprimir a colonización. Mais, para se tornar un home, tamén lle compre suprimir o colonizado no que se convirtira. Se o europeu ten que aniquilar en si ao colonizador, o colonizado ten que superar ao colonizado.

A liquidación da colonización non é máis ca un preludio á liberación completa: a reconquista de si mesmo. Para se liberar da colonización compríulle ao colonizado partir da sua propria opresión, das caréncias do seu grupo. Para que a liberación sexa completa, cómprelle se liberar das suas condicións -condicións certamente inevitábeis da sua loita. Nacionalista, porque debía loitar pola emerxéncia e dignidade da sua nación, será preciso que conquiste a liberdade face a esa nación. Certamente comprirálle confirmarse no nacionalismo, mais é indispensábel que sexa libre nesa escolla e que non exista só en función da sua nación. Comprirálle conquistar a liberdade face á relixión do seu grupo, que poderá manter ou rexeitar, mais debe cesar de existir motivado só por ela. O mesmo debe acontecer no referente ao seu pasado, á tradición, aos atributos étnicos -e asi seguido. En resumo, cesar de se definir polas categorías coloniais. E o mesmo debe acontecer co que o caraiteriza negativamente: a famosa e absurda oposición Oriente-Oucidente, por exemplo, esa antítese empedernida polo colonizador, que levantaba asi unha barreira definitiva entre el e o colonizado.

Qué vai ser entón do colonizado?. Se deixa de ser un ente oprimido e con caréncias, externas e internas, deixará de ser un colonizado para tornarse outro. Tendo reconquistado todas as suas dimensións, o ex-colonizado tornaráse un home coma os outros. Con toda a felicidade e infelicidade dos homes, claro é -mais ao cabo será un home libre.

[http://www.altermundo.org/retrato-do-colonizado-retrincos-e-glosas-v/]

 Retrato do colonizado magrebí de outrora ou retrato actual dos pailáns de cidade de acó modelo "pacovázquez et allia"?. Vós veredes: "Algúns colonizados conseguiron práticamente desaparecer dentro do grupo colonizador; mais é evidente que un drama colectivo nunca poderá ser resolto con base en solucións individuais".

O COLONIZADO, A HISTORIA E A POLITICA

O colonizado e a historia

A caréncia máis grave que sofre o colonizado consiste no feito de ser excluído da historia e da política. A colonización suprímelle toda posibilidade de interferir tanto na paz canto na guerra, toda decisión que poda contribuir ao destino do mundo e mesmo ao seu proprio, toda responsabilidade histórica e social.

Ás veces acontece que os cidadáns dos países libres, presa do desánimo, afirman non teren peso nos destinos da sua nación, que a sua opinión non conta, que as eleicións están trucadas. Que a imprensa e a radio están en mans dunha minoría, que nen sequer poden lograr que os seus repesentantes eleitos respeiten as razóns que os levaran ao Parlamento. Mais recoñecen seren señores de dereito, titulares do poder potencial: son homes libres, momentáneamente vencidos pola renartería, enganados pola demagoxia. E en ocasións teñen cóleras súpetas, cortan os fíos do monicreque e transtornan os cálculos mesquiños dos políticos. Tudo ben pensado, acaban por se acusar de non se revoltaren máis veces: ao cabo síntense responsábeis da sua liberdade.

Pola contra, o colonizado non se sinte nen responsábel, nen culpábel, nen escéptico: simplesmente está fóra da cuestión. Non é suxeito da história: sofre o seu peso, ás veces máis cruelmente do que os outros, mais só como objecto. Acaba por perder o hábito de calquer participación activa na história, e mesmo deixa de reclamala. Por breve que sexa a colonización, o colonizado perde até a lembranza da sua liberdade: esquece o que custa e xa non ousa pagar o prezo. Mais é evidente que esa caréncia ten a orixe nunha situación determinada e na vontade do colonizador: velaí a cuestión. Non se non trata de ningunha incapacidade conxénita para asumir a historia.

O colonizado e a política

Referíndose ao eido político, o colonizador afirma: "Eles non son capaces de se governaren por si mesmos. Por iso nunca lles permitirei accederen ao governo". De feito, o colonizado non governa. Estritamente afastado do poder, acaba mesmo por lle perder o costume e o desexo. Cómo podería interesarse por aquilo do que se atopa totalmente excluído?. Mais, poderá o colonizador invocar un presente falseado para negar a posibilidade dun futuro diferente?.

Como as orgaizacións colonizadas formulan reivindicacións nacionalistas, adóitase concluir que o colonizado é chovinista. Nada máis falso: os síntomas habituais do chovinismo son raros entre os colonizados. No entanto, o colonizado non goza de ningún dos atributos da nacionalidade: nen da súa, que é dependente, cuestionada, afogada, nen da do colonizador. Non pode aprezar a unha nen reivindicar a outra. Non tendo o seu xusto lugar de cidadanía, non se pode sentir como un verdadeiro cidadán. Como consecuéncia da colonización, o colonizado nunca tivo a esperiéncia da nacionalidade nen da cidadanía, agás dun xeito carencial: sexa cívica ou sexa nacionalmente, o colonizado limítase a ser o que o colonizador non é.

*****

O estado de alienación do colonizado constitue unha situación límite que acaba por resultarlle vivencialmente insoportábel. Percibe as caréncias inerentes á sua condición, mesmo se non chega a ser consciente das suas causas obxectivas: "existe en todo colonizado unha necesidade fundamental de mudanza". A vivencia desa situación enxendra dous tipos de resposta alternativos e contrapostos: a asimilación e a revolta. A primeira é unha resposta alienada que leva aparellado o auto-odio; a segunda presupón a toma de consciéncia dese seu estado de alienación que o conduce á decisión de auto-emanciparse. Vexamos hoxe a primeira delas, se vos parece ben.

"A primeira tentativa do colonizado é mudar de condición mudando de pel", di gráficamente Memmi. "Un modelo tentador que se lle ofrece e impón é precisamente o do colonizador. Iste non padece ningunha das suas caréncias. A primeira ambición do colonizado será imitar ese modelo prestixioso e asemellárselle até desaparecer nel". Mais esa actitude entraña unha insolúbel contradición: por unha banda supón unha admiración e aprezo polo colonizador que implica tácitamente a aprobación da relación colonial, mais pola outra entraña dialéticamente o rexeitamento de si mesmo polo colonizado, cousa que implica o refugo da situación colonial sen a cal a sua condición de colonizado non existiria. "O refugo de si mesmo e o aprezo polo outro son comúns a todo candidato á asimilación. Os dous compoñentes desta tentativa de liberación áchanse estreitamente vencellados: o aprezo polo colonizador implica un complexo de sentimentos que van dende a vergoña ao auto-odio". A consecuencia resulta autodestrutiva: "O colonizado non tenta só adequirir as virtudes do colonizador, senón que teima igualmente en empobrecerse, en arrincarse de si mesmo". De xeito que non resolve o problema: "o avilecemento do colonizado está ínsito nos valores colonizadores. Ao adoptar eses valores, o colonizado aceita implícitamente a sua propria condea. Para se liberar -cando menos iso cré- aceita destruirse".

Ese proceso auto-destrutivo proxéctase alén da esfera individual, nas diversas dimensións sociais e culturais: "Tal como moitas persoas evitan pasear cun parente probe, así o colonizado con anceios de asimilación agocha o pasado, as tradicións e todas as suas raíces tornadas infamantes". E, ao cabo, o esforzo resulta inútel: "na situación colonial, a asimilación revelouse imposíbel. O candidato á asimilación termina, cáseque sempre, por cansar do prezo exorbitante que lle compre pagar e que nunca acaba de liquidar". Por riba, ao auto-desprezo do colonizado que se esforza en imitar ao colonizador para ser aceitado como un dos seus, "o colonizador engade un segundo desprezo: o escárnio"; e mesmo chega a facerlle ver que se esforza en van, que "nunca se poderá identificar con el, nen sequer poderá reproducir correctamente o seu papel" -e que "iso só acaba por lle conferir un atributo suplementar: o ridículo".

Retrato do colonizado magrebí de outrora ou retrato actual dos pailáns de cidade de acó modelo "pacovázquez et allia"?. Vós veredes: "Algúns colonizados conseguiron práticamente desaparecer dentro do grupo colonizador; mais é evidente que un drama colectivo nunca poderá ser resolto con base en solucións individuais". O cerne da custión non está na anécdota, senón na categoría. E velaeiqui: "Para que a asimilación dos colonizados tivese alcance real compriría modificar a totalidade da condición colonial. Ora, a condición colonial só pode ser alterada pola supresión da relación colonial". Ou?

[http://www.altermundo.org/retrato-do-colonizado-retrincos-e-glosas-iv/]
Di Memmi que "a situación colonial fabrica colonialistas do mesmo modo que fabrica colonizados". Permitídeme que hoxe pase da outra banda do espello para vos ofrecer, desta vez, algúns retrincos do retrato do antagonista, ou sexa, do colonizador.

O COLONIZADOR.

Di Memmi que "a situación colonial fabrica colonialistas do mesmo modo que fabrica colonizados". Permitídeme que hoxe pase da outra banda do espello para vos ofrecer, desta vez, algúns retrincos do retrato do antagonista, ou sexa, do colonizador.

O usurpador.

É imposíbel que o colonizador non se decate da ilexitimidade constante da sua situación. Que é, dalgún xeito, unha dupla ilexitimidade. Estranxeiro, instalado no país polo azar da historia, conseguíu non só acadar unha posición, senón mesmo ocupar a do habitante, outorgándose privilexios enormes en detrimento dos autótonos. E isto non en virtude de normas locais, que pola tradición lexitiman en certo modo a desigualdade, senón subvertindo as regras admitidas e sustituíndoas polas suas proprias. Resulta así dobremente inxusto: é un privilexiado e máis un privilexiado non lexítimo, é dicir, un usurpador. Non somente aos ollos do colonizado, senón tamén aos seus proprios. (…) Sabe que mesmo os colonizados máis favorecidos nunca deixarán de ser colonizados, o que siñifica que certos dereitos lles serán eternamente vedados, que certas regalías están reservadas só para el. En resumo: tanto aos seus ollos como aos da sua vítima, sábese un usurpador.

O pequeno colonizador.

Certamente, non todos os europeus das colonias son potentados, non posuen milleiros de hectáreas nen dirixen administracións. Moitos deles mesmo son vítimas dos grandes señores da colonización. Son económicamente esplotados, políticamente utilizados na defensa de intereses que non sempre coinciden cos seus. Mais as relacións sociais cáseque nunca son unívocas. Contrariamente a todo o que se deu en crer, ás palabras e afirmacións interesadas, o pequeno colonizador adoita ser, de facto, solidário cos colonos e afervoado defensor dos privilexios coloniais.

Se o pequeno colonizador defende o sistema colonial con tanto ardor é porque, en maior ou menor medida, benefíciase del. A mistifiación radica no feito de que, para defender os seus limitados intereses, defende outros moito máis importantes, e dos cais á sua vez é vítima. Mais, cego e vítima, tamén el ten neles a sua parte.

O privilexio ten un valor relativo: en máis ou en menos, todo colonizador é un privilexiado, porque o é comparativamente e en detrimento do colonizado. (…) Mesmo non pedindo nada, non tendo necesidade de nada, abóndalle aparecer para que se asocie á sua persoa a opinión favorábel do todos aqueles que contan na colonia. Mesmo tamén de aqueles que non contan, porque disfroita igualmente da opinión favorábel e do respeito do proprio colonizado, que lle concede máis do que ao millor dos seus -que, por exemplo, dálle máis creto á sua palabra cá dos seus. Posue, por procedéncia, unha cualidade independente dos seus méritos persoais, da sua clase obxectiva: é membro do grupo dos colonizadores, cuxos valores reinan e dos cais el participa. (…) O colonizador forma parte dun mundo superior, do cal se limita automáticamente a recoller os privilexios.

*****

Co voso permiso, para a glosa de hoxe, cedereille a palabra a alguén que, no seu intre, non se deixou ofuscar pola deriva patrioteira das esquerdas metropolitáns encol da custión colonial, e soubo meterse na pel do colonizado: Jean-Paul Sartre. Veleiquí algúns dos seus comentos á obra do Memmi.

"O libro estabelece algunhas verdades rotundas. En primeiro lugar, non hai nen bós nen maos colonos: hai colonialistas. Algúns deles refugan a sua realidade obxectiva: arrastados polo aparello colonial, fan tódolos dias na prática aquelo que condean en soños, e cada un dos seus actos contribue a manter a opresión. Non mudarán nada, non servirán a ninguén, e atoparán o conforto moral no desacougo -eis todo. Os outros -os máis- comezan ou acaban por se aceitaren.

"Memmi describiu admirábelmente a secuéncia das fases que os conduce á "auto-absolución". O conservadurismo orixina a seleición dos mediocres. Cómo pode xustificar os seus privilexios esta elite de usurpadores conscientes da sua mediocridade?. Por un só meio: rebaixar ao colonizado para se engrandecer, rexeitarlles a cualidade de homes aos indíxenas, definilos como simples privacións -cousa que non será difícil porque, mesmamente, o sistema prívaos de todo.

"A opresión é ante todo a carraxe do opresor contra do oprimido. Un só límite existe para esa empresa de extermínio: o proprio colonialismo. Eis onde o colono bate coa sua propria contradición: "co colonizado desaparecería a colonización, e inclusive o colonizador". Sen subproletariado non pode haber sobresplotación: cairíase nas formas ordinárias da esplotación capitalista, os salarios e os prezos aliñaríanse cos da metrópole -sería a ruina. O sistema esixe ao mesmo tempo a morte e a multiplicación das suas vítimas, e toda transformación resultaríalle fatal. A pesada máquina mantén entre a vida e a morte -sempre máis perto da morte ca da vida- a aqueles que están constreñidos a movérena. Unha ideoloxía petrificada destínase a considerar a homes como animais que falan.

"Mais a imposíbel deshumanización do oprimido revírase e tórnase alienación do opresor: é el, é el mesmo quen resucita, co seu máis lene aceno, a humanidade que quer destruir. E, como llela nega aos outros, véa en todas partes como forza inimiga. Para fuxir dela, cómprelle mineralizarse, tomar a consisténcia opaca e impermeábel da rocha -en suma: compre que se "deshumanice" á sua vez. Unha despiedada reciprocidade vencella o colonizador ao colonizado, o seu produto e o seu destino.

"Memmi sinalouno con forza. Descubrimos con el que o sistema colonial é unha forma en movemento e que producirá por si mesma a sua autodestrución. As antigas estruturas sociais estaban esfareladas, os indíxenas "atomizados", mais a sociedade colonial non podía integralos sen se destruir: só meiante a oposición a ela poderían os indíxenas recuperaren a sua unidade. Estes excluídos reivindicarán a sua exclusión baixo o nome de persoalidade nacional: foi o colonialismo quen enxendrou o patriotismo dos colonizados."

[http://www.altermundo.org/animal-farm-rondo/]

 Foi polos Santos Inocentes do 2005 cando escribin un texto que daquela tiduara "Un conto de aninovo: "Animal Farm" . Vouno repescar hoxe para vós, inda que interrumpa así a série de glosas que encetara encol do "Retrato do colonizado" de Memmi, mais coido que cheguei a un punto no que me compre refrescarmos a memoria.

E se cadra nen sequer consumo a tal interrupción. Se cadra ese texto encaixa nesa série. Se cadra forma parte dela "avant la lettre", se cadra é subxacentemente un retrinco do "Retrato", un boceto desa sua transposición á nosa condición colectiva que o meu subconsciente xa andaba a facer cada vez que analisaba episodios alarmantes da nosa andaina política. Hoxe, mentras a brigada de demolicións e limpeza étnica instalada no poder dinamita implacábelmente as edificacións penosamente construidas polo nacionalismo galego no último terzo de século, nós enleámonos nunha paranoide persecución dun suposto inimigo interior que extenúa as nosas maltreitas forzas, no canto de reformularmos a estratéxia necesária para combatermos eficazmente en tódalas frentes ao auténtico inimigo neo-colonial que leva camiño de aniquilarnos a nós e, o que máis importa, ao noso país e o noso povo. Andamos a bailar un macabro "rondó" cainita arredor dun buraco negro que acabará por engulirnos a todos. E se alguén ten a ousadía de avisarnos, facémoslle coma os troianos a Laoconte: encomendámoslle a Poseidón que envíe unha serpe de mar a esganalo por traizón aos deuses. Pois eu, que non creo nos deuses nen nos seus sacerdotes e corifeus, volvo avisar, inda que sexa a xeito de parábola. E que a serpe de mar me leve, logo.

*****

Así remata Orwell o seu Animal Farm. Asi conclue a metamorfose perversa na que derivara a revolta dos animais contra o home, a revolución que emprenderan para ceibarense da esplotación humá.

Andaba eu, aí atrás, a ler polas noites nunha escolma dos best ghost stories -así rotulada esa selección de relatos de pantasmas- de Charles Dickens. É sabido que Dickens gostaba das historias de espectros, e que ao longo da sua obra transita unha certa fascinación polo misterioso e mesmo o macabro, que disque lle viña dos contos medoñentos que lle contaba a sua ama cando neno. Non sabería dicir eu se a causa de tal atracción seria ésa, ou se radicaría no horror que suscitaba a propria realidade social da miseria das clases explotadas na Inglaterra do seu tempo, que íl diseccionou e transpuxo xenialmente nos estarrecedores murais literarios que constituen as suas grandes novelas. Mais, de calquer xeito, Dickens cultivou tamén en particular o xénero do conto fantástico de misterio con espectros e pantasmas no fío central do relato. E mesmo, a partir dun intre dado, deu en facelo coincidir coas datas do Nadal de cada ano, coa tácita intención de pór no espello retratos da maldade e imaxes do infortunio perante os seus leitores, precisamente nos días en que os usos sociais estabrecidos decretaban para tódolos cidadáns a obriga de seren felices e bondadosos cos seus próximos.

Andaba eu, pois, a ler neles, e concretamente no máis famoso de todos, A Christmas Carol -que nunha rigurosa tradución literal ao galego debera ser se cadra Unha panxoliña- cando un entrañábel rapaz amigo fíxome o galano dunha versión galega do Animal Farm de Orwell, nunha excelente tradución de X. Antón L. Dobao en Positivas certeiramente titulada A revolta dos animais. A cousa viñera a conto porque, uns días antes, toparamonos na manifestación de Nunca Máis e reparara en que eu levaba na man un exemplar do Homage to Catalonia -unha xestual réplica muda miña ao agresivo vocifério que a caverna reaccionária española desencadeara daquela contra a democrática proposta de novo estatuto formulada polo Parlament de Catalunya para o seu autogoverno. Esa miña protesta xestual dera pé para falarmos de Orwel, da sua vida e obra de combate sen desmaio contra as diversas formas de tiranía do seu tempo, da sua perene loita -nas ideas e na prática existencial- a prol dun socialismo libertario, das suas denuncias das formas de totalitarismo xa daquela consumadas e predicción profética- retratos diagnósticos por anticipación- das que enmascaradamente está a padecer a humanidade dos nosos días. No noso palique, comentáralle eu de pasada algún curioso aceno anecdótico do azar en afinidades e contrastes a respeito de Orwell, como o de que nacera precisamente dez anos antes que Camus e finara dez anos esactos antes tamén. Ou que me semellaba todo un sarcasmo da dialéctica da historia, se ouso expresalo así, que Toni Blair levase o mesmo apelido que Orwell, manda truco -poisque, como ben se sabe, baixo o nome literario de George Orwell alentaba o cidadán chamado Eric Arthur Blair.

De volta a casa, mergullei con degaro na tradución de Dobao e máis arrecadei , por curiosidade, o meu amarelecido exemplar dunha vella edición inglesa do Animal Farm. Volveu avivecer na miña mente ese literalmente fabuloso relato alegórico da eclosión da revolución soviética e da sua ulterior deriva dexenerativa, en metamorfose perversa até o totalitarismo estalinista. Volveron cobrar vida perante os meus ollos os certeiros retratos parabólicos individuais e colectivos, de grupos sociais e persoaxes singulares, ben coñecidos, que habitan e animan esa crónica dunha revolución suplantada por unha nova tiranía- unha das "révolutions déchues" que aguniaban á xeración dos Camus e dos Orwells, claro está. Snowball -"bola de neve", diríamos nós- o marrau bó, o revolucionário sinceiro: Trotsky. Napoleon, o marrau treidor artífice da nova tiranía: Stalin. Squealer -literalmente, berrador ou berrallou- o demagóxico voceiro da propaganda estalinista. Boxer, o cabalo de tiro disciplinado até a extenuación- o proletariado sacrificado. As ovellas que aprenden a berrar "catro patas, si; duas pernas, non", até que as fan berrar "catro patas, si; duas pernas, millor" -desque Napoleon decide andar nas patas traseiras coma os homes que outrora explotaban aos animais. E así seguido -non vou contarvos o que ben sabedes vós.

Mais, a medida que me prendía na releitura da fábula, noutro hemisferio dos meus miolos comezaran a buligar imaxes e palabras que non estaban no texto nen procedían dos arquivos onde a miña memoria garda dados históricos de procesos totalitarios do pasado. Esas interferencias molestas ían a máis cada pouco e cobraban o feitío pantasmagórico de espectros da miña memoria vivencial. Eran altas horas da madrugada e temín ser presa do síndrome do miserábel do Christmas Carol de Dickens en transposición deformante da miña identidade e memoria proprias. Decidín pechar o libro e deitarme. Mais, nestas, a miña ollada bateu nas últimas follas cun texto rotulado como apéndice. O encabezamento dicía tratarse dun documento apócrifo atribuido a Snowball, que Orwell mantivera inédito, mais que os editores decidiran incluir nese volume. Semellaba ser unha mensaxe póstuma de Snowball, e chamoume especialmente a atención un anaco que dicía así:

"Sempre preferín traballar a prol da paz que alistarme para facer a guerra. Son un racionalista ético convicto e confeso que considera que os colectivos cidadáns só acadan esa natureza e só merecen esa denominación na medida en que acerten a funcionar erradicando ou enervando as pulsións atávicas e os comportamentos individuais ou grupais irracionais accionados por filias e fobias -cousa ben distinta das motivacións éticas ou afectivas inseridas en condutas conscientes. Por iso apostei sempre por dar marxe á confianza, inda que me defraudasen, en contraposición antitética a guiarse pola sospeita, a suspicacia ou os xuízos de intención a priori.

"Congruente con eses criterios, apostei pola madurez dun colectivo que tiña detrás de sí máis de vinte anos de andaina, traballo en común e coñecemento recíproco dos seus diversos segmentos. Apostei por que, retirándome da competición daquela aberta, resultaría máis diáfana a miña credibilidade para ser encrucillada dun diálogo necesario e necesariamente multilateral, referente do proxecto común estratéxico, e fulcro dunha dialéctica interna multipolar, consustancial cun deseño plural, na interpretación e desenvolvemento dese proxecto común na prática política. Para iso resultaba vital restablecermos a fracturada confianza interna, non baseandoa en lealdades grupais, senón no compromiso plural co proxecto mesmo e coas decisións a adoitarmos para a sua traslación ao terreo do concreto. E resultaba análogamente crucial realizarmos un proceso integrador para a participación orgánica no labor colectivo.

"Noutras palabras: apostei por que ninguén dispararía contra outro/a camarada nen ninguén mataría ao mensaxeiro. Trabuqueime. E fun apenas unha das vítimas ou, millor dito, "casualties" producidas polos "danos colaterais" da extraña e estúpida guerra irresponsábelmente terceiro-mundista que alí se desatou entre diversos grupos de cadros -poisque a militancia de base non encadrada en sectas foi público estupefacto que apenas tivo opción a outra cousa que exercer o voto. Foilles pior a moitos camaradas que se esgazaron a pel e máis a alma nun denodado esforzo por tenderen unha vez tras outra pontes e varandas -ai, "se o mar tivera varandas"!- e que axiña eran derrubadas enriba diles. E, sobre todo, foille moito pior á militancia máis enxel e inocente. Saímos dese proceso nas piores condicións imaxinábeis cando o encetáramos.

"Agora, compre reflexionar. Reflexionemos, pois. Matinemos e falemos en procura dos acordos precisos. Está en xogo a supervivencia mesma do único instrumento político xenuino de que dispón a cidadanía que integra esta nosa nación. Somos responsábeis perante ela. E xa comezou a facer acenos de que está disposta a esixirnos esa nosa responsabilidade e facernos pagar se a defraudamos. Non valen excusas nen coartadas. Non hai caudillo nen tribuno que valla, di a oración profana dos escravos da terra revoltados. En ningures, nen fóra nen dentro do Nós. Só de Nós, do coraxe e lucidez de todos nós depende."

Así, remataba a suposta mensaxe póstuma de Snowball. Era un enigma. O único certo é que, polo que se bota de ver no desenlace do Animal Farm, ninguén lle fixera caso -ou se alguén llo fixera, non vivira para contalo. Fun para a cama morto de sono, e soñei con Benxamin, o burro sabio da fábula: tiña o rostro de Orwell, e a muller de Koestler dicíalle sorrindo "Donkey George"…


[http://www.altermundo.org/retrato-do-colonizado-retrincos-e-glosas-iii/]

Coido que o texto deste retrinco é tan elocuente que, en rigor, non precisa glosa ningunha: calquer leitor que coñeza un pouco a nosa realidade histórica e sociolóxica xenuina poderá facer, por si mesmo, as lenes correccións de "diferencias específicas" necesarias para unha transposición axustada ao feitío desa nosa realidade.

A amnésia cultural

Entramentras perdura a colonización, as únicas alternativas posíbeis para o colonizado son a asimilación ou a petrificación. E desque se lle denega a asimilación, só lle resta vivir fóra do tempo. Reprimido pola colonización, acomódase en certo xeito á sua situación. Poisque lle están proibidas a proxeción e a construción dun futuro, limítase ao presente -e mesmo ese presente é amputado, abstrato-.

Compre engadirmos que o colonizado afástase máis cada pouco do seu pasado. O colonizador nunca o coñeceu, e sábese que o vagabundo, de quen se iñoran as orixes, non o ten. E o que aínda é máis grave. Interroguemos ao proprio colonizado: cáles son os seus herois e os seus grandes xefes populares? Cáles os seus sábios? Malamente consegue citarnos alguns nomes, con grande desorde, e a medida que recúa nas xeracións, a sua memória falla. O colonizado semella condeado a perder progresivamente a memória.

A lembranza non é simplesmente un fenómeno do esprito. Do mesmo xeito que a memória do indivíduo é o froito da sua história e da sua sicoloxia, así tamen a memória dun povo repousa encol das suas institucións. Ora, as institucións do colonizado están mortas ou petrificadas. E aquelas que inda teñen algunha aparéncia de vida non lle merecen ningunha confianza, comproba cada dia a sua ineficácia -mesmo chega a se avergoñar delas coma dun monumento chocalleiro e anacrónico-.

Pola contra, toda a eficácia e o dinamismo social semellan monopolizados polas institucións do colonizador. Ten o colonizado necesidade de amparo?. É a elas ás que se dirixe. Cometeu algunha falta? É delas das que recibe a sanción. Invariábelmente é levado perante os maxistrados colonizadores. Se acaso un home que goza de certa reputación viste traxes nativos, amostrará timidez na ollada e discreción nos acenos, como se desexase evitar ser recoñecido, como se estivese baixo a constante vixiáncia do colonizador. Hai festa na vila? Son as festas do colonizador, mesmo as relixiosas, que son celebradas con fachenda, coma o Nadal ou o Carnaval. E son as tropas do colonizador as que desfilan, aquelas mesmas que esmagaran ao colonizado, que o manteñen baixo a opresión -e que volverán esmagalo se necesário for-.

Evidentemente, en virtude do seu formalismo, o colonizado conserva todas as suas festas relixiosas, idénticas a traveso dos séculos. Son mesmamente as únicas festas relixiosas que, en certo senso, están fóra do tempo. Máis esactamente: están na orixe do tempo da história, e non na história. Após teren sido instituidas, máis nada aconteceu na vida dese povo, nada que sexa peculiar á sua existéncia, que mereza ser retido na consciéncia colectiva e festexado. Non existe máis nada alén dun imenso valeiro.

Ao cabo, as escasas pegadas materiais dese pasado esváense amodiño, e os vestíxios no futuro xa non terán o carimbo do grupo colonizado. As poucas estátuas espalladas pola cidade sinalan, cun incríbel desprezo polo colonizado que as vé tódolos días, os grandes feitos da colonización. As construcións adoptan os feitíos preferidos polo colonizador. Até mesmo os nomes das ruas evocan as lonxáns províncias de onde il veu. Pode acontecer que o colonizador lance un estilo neo-oriental e o colonizado imite o estilo europeu. Mais é puro exotismo, que non renacemento -como as vellas armas e as arcas antigas-. O colonizado, por forza, ten que evitar o seu proprio pasado.

*****

Coido que o texto deste retrinco é tan elocuente que, en rigor, non precisa glosa ningunha: calquer leitor que coñeza un pouco a nosa realidade histórica e sociolóxica xenuina poderá facer, por si mesmo, as lenes correccións de "diferencias específicas" necesarias para unha transposición axustada ao feitío desa nosa realidade. E dixen ben "ao feitío", poisque, corrixidas esas diferencias morfolóxicas, emerxe a similitude profunda dos fenómenos que definen a natureza e a patoloxía da condición colonial común a ámbolos dous casos, o analisado e diagnosticado por Memmi e o noso proprio. Ou, senon, reparade nalgúns diles: a disxuntiva dilemática antre asimilación ou petrificación identitaria; a histórica inabilitación -a famosa "doma e castración"- para construirmos en cada intre o noso futuro; a conxelación do tempo e a dinámica histórica proprios ou, noutras verbas, a condea a vivirmos estantíos, "fóra do tempo", ou inda pior, no "tempo do outro", o tempo español; a perda, ou millor dito, a desposesión da memoria de noso, incautada polo colonizador; a "morte ou petrificación" das institucións autótonas, a empezar polas do, até onte mesmo maioritario, mundo rural labrego, hoxe choídas no cárcere de papel dunha codificación fosilizada, mentras se extermina ao seu suxeito, o campesiñado; a "folklorización" institucional da cultura popular autótona, incluído o batallón dos cinco mil gaiteiros fraguiáns e a vestimenta gringo-escocesa dos da deputación ourensán -e asi seguido-. Até o lerio das estatuas, tántas delas, e cáseque tódalas anteriores á "transición"; das placas de bronce conmemorativas, incluídas moitas das post-transición tamén; dos nomes e "advocacións" aínda de tantas ruas en tantas vilas e incluso cidades de postín, mesmo dun hospital coruñés até hai poucos meses; e nomes e "cruces de los caídos" até na Quintana dos mortos compostelán… Abonda, ou?

Mais, con todo, unha moi breve glosa non estará de sobro. Unha presada de escuetas alusións, millor -e en forma de citas-. Primeira. En 1865 escribe Murguía: "O anceio innato en todos os pobos de coñeceren o seu pasado é vivísimo en Galicia, mália que infortunadamente nunca o teña logrado. (…) Unha indiferéncia tánto máis puníbel canto menos desculpábel sobrancea entre nós, e pesia todo, pesia as rudas leicións da esperiéncia, e de que todo canto nos arrodea nos di que non debemos esperar nada dos estraños, seguimos, cunha longanimidade que desespera aos homes activos, a agardar que os estraños nos traian a xustiza, a riqueza, a felicidade. (…) O pasado leva nas suas entrañas o porvir, e nunca isto foi tan verdade coma tratándose de Galicia".

Segunda. Outravolta Murguía, agora en 1888: "O noso país está a perder a toda presa a sua verdadeira fisonomia. A cada pouco, costumes que non son os seus invaden o noso chan e prívano de aquel doce recendo que teñen para nós as verdadeiras cousas da pátria. Xentes alleas aos engados da beleza mirran coa sua frialdade todo canto tocan, e (…) todo o que é propio da antiga caste galega compre ir percuralo xa entre os labregos e os homes do mar. No seo desa natureza (…), no interior das iñoradas moradías onde vive contento quen aínda non renegou da língua dos seus pais, é onde se atopa o verdadeiro fillo de Galicia".

Terceira. E volve ser Murguía, desta vez en 1891: "O mesmo que para todos os sometidos, a rebelión tácita constitue o estado normal de Galicia dende hai séculos. (…) Afeita á soedade á que a condearon, cada vez que os erros alleos a poñen ao borde do abismo, ou firen os seus intereses, esperta nela, con máis forza que nunca, o anceio da propia liberdade. Por instinto, pergúntase se non lle valería millor non carregar con outras culpas máis que as suas propias".

E para rematar, permitídeme que sexa desta volta eu mesmo quen escribe, en 1967: "A "forma" vixente no mundo rural galego caracterízase por unha radical escisión en dous tipos de institucións incomunicadas e adoito inconciliábeis entre si: as entrañadas na comunidade campesiña (…) e agromadas como froito e esixéncia da vida da comunidade de base, e as superpostas como instrumento de penetración e control pola sociedade esterior a ese mundo rural. (…) Algo semellante ao que acontece nunha estrutura colonial, coa que en tantos aspectos ten puntos de contacto a realidade social e económica da Galiza". (…) "Por unha banda, as institucións "importadas" non casan coas estruturas mentais e sociais preexistentes -nen sequer, en casos moi decisivos, se adecúan ao soporte físico da comunidade. Por outra banda, áchanse en conflito declarado coas institucións aboríxens. Deste xeito, as enerxías sociais volatilízanse nunha estéril tensión que mirra crecemento e desenvolvemento".

Esta presada de citas abrangue século e meio de denúncias desalienadoras e combate auto-descolonizador até hoxe mesmo. Mais hoxe, a diferéncia da Tunisia de Albert Memmi, eiquí a opresión colonial inda dura; e os síndromes da doenza están arestora a se recrudecer enmascaradas en novas metamorfoses, se cadra aínda máis sofisticadas, ruíns e perversas.

[http://www.altermundo.org/retrato-do-colonizado-retrincos-e-glosas-ii/]

Pois hoxe, ano de des-gracia do 2010, a brigada de demolicións e limpeza étnica empoleirada na Xunta de Galicia ven de eliminar o requisito de saber galego para ser profesor/a no ensino medio público e oficial dunha "comunidade autónoma" que no seu Estatuto declara ao galego idioma co-oficial… e "propio de Galicia".

A escola do colonizado

Cómo se transmite a herdanza dun povo? Pola educación que dá aos seus fillos, e pola língua, celeiro maravilloso incesantemente arrequecido por novas experiéncias. As tradicións e adquisicións, os costumes e as conquistas, os feitos e os actos das xeracións precedentes, son así legados e inscritos na história.

Ora, a grande maioría dos cativos colonizados vive na rua. E o que tiver a sorte de ser recibido nunha escola, non se salvará na sua nacionalidade: a memória que se lle ofrece non é a do seu povo. A história que se lle ensina non é a sua. El chegará a saber quen foi Colbert ou Cronwell, mais non quen foi Khaznadar(1); quen foi Jeanne d"Arc, mais non quen foi Khaena(2). Terá a sensación de que todo aconteceu en calquer lugar, agás no seu país. O seu país e máis il mesmo son irreais, ou só existen en referéncia a un outro calquera; en referéncia ao que il non é: ao cristianismo, que non é a sua relixión; ao Oucidente, que se pecha diante dil nunha liña tanto máis lonxíncua canto que é imaxinária. Os libros fálanlle dun universo que en nada relembra o seu: o rapaz chámase Quim e a rapariga Maria; nos seráns de inverno, Quim e Maria voltan prá casa por camiños cubertos de neve e detéñense a mercar castañas. Os mestres non son o representante do pai, non son o sustituto prestixioso e salvador como tódolos mestres do mundo: son intrusos. A transmisión non se realiza, nen do neno en relación ao mestre, nen -moitas veces, compre afirmalo- do mestre en relación ao neno: tudo isto, o neno sínteo perfeitamente. Un antigo compañeiro de escola confesoume que a literatura, a arte e a filosofía ficáranlle como seren cousas completamente estrañas, como pertenceren a un mundo que non era o seu: o mundo da escola. Compríralle unha longa estadía en Paris antes de poder entrar verdadeiramente nesas matérias.

Mais, mesmo cando a transferéncia se consegue realizar, ainda daquela comporta certos riscos: o mestre e a escola representan un universo demasiado diferente do universo familiar. En calquera dos casos, lonxe de preparar ao adolescente de xeito que il fique totalmente entregue nas suas proprias mans, a escola enxendra, no seu íntimo, unha dualidade definitiva.

A mantenta transcribin na sua literalidade este retrinco do libro de Memmi. Quero dicir que mantiven as específicas referéncias exemplificadoras dos seus asertos que, no noso contexto proprio, seguramente vos resultarán exóticas, e mesmo algunhas poden ser extemporáneas. Inda que sería moi doado, e ben podería tomarme esa licéncia para un simples artigo de xornal, non quixen sustituilas por outras máis acaídas e identificábeis na nosa realidade peculiar e no noso proprio universo vivencial. Preferín manter as que identifican o concreto contexto sociocultural vivido e retratado polo autor, tan aparentemente distante do noso: un país mediterráneo nordeafricán cando era colonia, stricto sensu, do Estado francés, no canto dunha fisterra atlántica subrepticiamente convirtida en "colonia interna" do Estado español -e máis, arestora, tamén da UE. Noutras verbas, preferin manter incólume, neste retrato da "escola do colonizado", a ostensíbel presencia dos dous elementos que integran toda definición, a saber, o xénero próximo e a diferencia específica. O xénero próximo éo o feito ou situación colonial -ou o "sistema", como prefire dicir Sartre. É o que temos en común padecermos Memmi e nós. A diferencia específica é, neste caso, dupla. Por unha banda, a que existe antre ser unha colonia externa ao estado metropolitán, cun estatus colonial esplícito, ou ser unha colonia interna ao proprio estado -ou supraestado- colonizador, e disfrazada cun estatus de "provincia" -con ou sen "autonomia" administrativa, que pouco máis ten. Por outra banda, a diferencia existente antre unha cultura arabo-bereber mediterrán e outra europea atlántica. Esta segunda diferéncia é ostensibel, e tododiós a percibe. En troques, a primeira resulta enganosa: o "disfraz" oculta a natureza da colonia "interna", de xeito que o proprio colonizado coida ser un membro normal da metrópole. Acontece coma no racismo, cando a sua vítima ten a mesma cór de pel ou carece de rasgos étnicos diferenciais manifestos. Eu adoito dicir que os galegos somos coma os negros nordeamericanos, coa desventaxa, para a nosa desalienación, de que cando o negro se observa nun espello decátase de que o é -e nós, naturalmente, non.

De xeito que eu convídovos a ler o retrinco de Memmi na sua literalidade e facéredes, logo, as oportunas sustitucións nas referéncias concretas que atinxen ás diferencias específicas antre o caso tunesino e o galego -e máis aqueloutras que reflicten distintas fases temporais ou momentos históricos. É moi simples: sustituide Colbert por Olivares, Xoana de Arco por Isabel a Católica, Khaznadar por Lanzós, e Khaena por Maria Castaña. Veredes como é cuspidiño o que lle acontecía á miña xeración na escola. E tamén á dos meus fillos. Mais hoxe mesmo: esprícaselles quen foi Lanzós na segunda rebelión Irmandiña?. A min non. Aos meus fillos tampouco. Espricábasenos o dos Comuneros de Castilla do s.XVI, e até a revolta dos mouriscos das Alpujarras e mesmo as Germanías. Pero as duas guerras Irmandiñas do s.XV, esa alianza de clases fronte aos magnates feudais, esas duas revolucións galegas tardo-medievais que se adiantaron nun século ás xermánicas do tempo da reforma, ésas non existían na história de España que nos ensinaban. E o máis pavero é que, involuntariamente, acertaban: iso non era história de España, senon história da Galiza: e cómo ían ensinarlles aos colonizados a história do seu povo?. Andaría errado o Memmi. Mais, cántos e cáles "profes" a ensinan hoxe?. E logo Maria Castaña. Eu ouvira xa de neno o requilorio español aquíl de "eso es más viejo que maricastaña", e imaxinaba eu ser unha vella meiga ou máis ben bruxa de cando os reis godos, que nos facían recitar como as "virgo" da letanía do rosario. Aprendérame logo don Xesús Pereira que Maria Castaña fora unha heroína das revoltas populares do s.XIV contra o bispo de Lugo, e anos máis tarde miraríaa nos debuxos de Seoane nos que descubriría outra María lexendaria, a Balteira. Estou a enredarme, mais, apréndenllelo aos nenos de arestora? Ou confúndenas con Juana la Loca, por caso?.

Leo no retrinco que "a maioría dos cativos colonizados vive na rua". E véxome a min mesmo cando neno. Non, eu non fun probe, nen neno labrego. Pero na Compostela da miña infancia xogabamos ás bolas na Rúa do Vilar, os buracos nas xunturas do vello enlousado eran os "guás", e ao frontón con pelotas de estambre nas paredes encaladas do grande vestíbulo das monxas do "Servicio Doméstico" na Rúa Nova, e algúns dos nosos compañeiros de xogos eran nenos dos arrabaldos que andaban pés nus mesmo no inverno, e cáseque ningún diles ía á escola, xa tiñan que traballar ou andar a faceren recados, como tampouco ían o Carmelo e o Roberto, os raparigos de San Paio do Monte meus amigos, cos que eu ía alindar as vacas na aba do monte Pedroso. E era Compostela, non a Terra Chá e moito menos o Courel de Novoneira. E foi antonte, son vivencias miñas, que seica xa vou vello pero inda estou eiquí, non son unha pantasma do século dazanove. No dazanove era algo pior. Ou era o mesmo conto?: "…e n"habendo deprendido en máis escola que a dos nosos probes aldeáns…". É, ben sabedes, Rosalía quen iso escribe verbo dela mesma no prólogo de "Cantares gallegos", no 1863. E é Viqueira, Xoan Vicente Viqueira, o grande pedagogo das Irmandades formado no krausismo, quen escribe estoutro no 1917: "¿Non é absurdo que hoxe nas escolas ruraes e nas máis das vilas falen os mestres aos discípulos en castelán…?. Isto é o mesmo que insinar na Castela en portugués ou en catalán. A máis sinxela pedagoxía dinos que o mestre ha de chegar cas suas palabras ao fondo da ialma do neno. ¿E cómo poderán chegar con verbas extranxeiras e incomprendidas?".

Pois hoxe, ano de des-gracia do 2010, a brigada de demolicións e limpeza étnica empoleirada na Xunta de Galicia ven de eliminar o requisito de saber galego para ser profesor/a no ensino medio público e oficial dunha "comunidade autónoma" que no seu Estatuto declara ao galego idioma co-oficial… e "propio de Galicia". Daquela, quen ousará dicir que son exóticas ou extemporáneas as referencias tunesinas do Memmi no seu retrato da "escola do colonizado"… galego?. Xa sei: si, os bífidos glotófagos da Rediez. E o ágrafo brigadier do ocaso do ensino de oucidente, tamén. "Porca miseria"! -en italián, pesia a aparéncia…

[http://www.altermundo.org/retrato-do-colonizado-retrincos-e-glosas-i/]

O texto que veño de transcribir para vós non é dun sociolingüista nacionalista galego radical do século pasado. Ben podería ser, mais non. É un retrinco tirado do Retrato do colonizado, do tunesino Albert Memmi: un clásico na escorrentía do pensamento desalienador que tánto contribuíu á gomariza de procesos africanos de auto-descolonización e liberación nacional dende meiados do s. XX.

O bilingüismo colonial

O colonizado só se salva do analfabetismo para cair no dualismo lingüístico. Mais poida que nen sequer teña esa sorte. A maioría dos colonizados nunca terá a oportunidade de sofrer os tormentos do bilingüismo colonial. Só poderá dispor da sua língua maternia, é dicir, dunha língua que non é escrita nen lida, que unicamente permite veiculizar a incerta e empobrecida cultura oral.

É certo que existen pequenos grupos de letrados que teiman en cultivar a língua do seu povo, en perpetuárena nos seus eruditos e sobardados esplendores. Mais esas formas sotís hai xa ben tempo que perderan os vencellos coa vida cotián, tornáranse incomprensíbeis para o home da rúa. O colonizado considéraas como reliquias, e considera a eses homes venerábeis coma sonámbulos que viven un soño antigo.

Se cando menos a língua propria permitise unha influéncia actual na vida da sociedade, se transitase polas oficinas da administración ou ordease o trafego postal! Mais nen sequer iso. Toda a burocrácia, toda a maxistratura, só comprenden e empregan a língua do colonizador. E o mesmo acontece cos marcos kilométricos, as sinalizacións, as placas das rúas e os recibos. Munido coa sua soa língua, o colonizado é un estranxeiro no seu proprio país.

No contexto colonial, o bilingüismo é necesário: é condición de toda a comunicación, de toda a cultura e de todo o progreso. Mais o colonizado bilingüe só se salva do isolamento para sofrer unha catástrofe cultural, que endexamáis poderá superar totalmente.

A non coincidéncia entre a língua vernácula e a língua cultural non é específica do colonizado. Mais o bilingüismo colonial non pode ser identificado con calquer outro dualismo lingüístico. A posesión de duas línguas non é só a posesión de dous utensilios: tamén é a participación en dous reinos síquicos e culturais. Ora, no noso caso, os dous universos simbolizados, correlativos ás duas línguas, están en conflito: son os universos do colonizador e do colonizado.

Por outra banda, a língua vernácula do colonizado, aquela que é alimentada polas suas sensacións, paixóns e soños, aquela na cal se liberan a tenrura e o abraio -enfin, aquela que recibe a meirande cárrega afectiva- ésa é mesmamente a menos valorizada. Non ten dignidade nen no país nen nas relacións entre os povos. Se o colonizado desexa unha profisión, acadar un posto, existir na cidade ou no mundo, primeiro de todo cómprelle someterse á língua dos seus señores, os colonizadores. No conflito lingüístico no que vive o colonizado, a sua língua propria é humillada e esmagada. E ese desprezo, obxectivamente fundado, il mesmo acaba por asumilo. Pola sua propria iniciativa, il afasta esa língua enferma, agóchallela aos estraños, e fai por aparentar sentirse a vontade só na língua do colonizador.

En resumo, o bilingüismo colonial non é nen unha dislexia, onde coexisten un idioma popular e unha língua de purista -ámbolos dous pertencentes a un idéntico universo afectivo- nen unha simples riqueza políglota, que se beneficia de teclas suplementares mais relativamente neutras: é un drama lingüístico.

*****

O texto que veño de transcribir para vós non é dun sociolingüista nacionalista galego radical do século pasado. Ben podería ser, mais non. É un retrinco tirado do Retrato do colonizado, do tunesino Albert Memmi: un clásico na escorrentía do pensamento desalienador que tánto contribuíu á gomariza de procesos africanos de auto-descolonización e liberación nacional dende meiados do s. XX. Os primeiros fragmentos do Retrato xa viran a luz en Les Temps Modernes, a famosa e extraordinária revista animada por figuras como Sartre e Merleau-Ponty, nos anos cincuenta, xusto en vésperas da guerra de Alxéria. O proprio Jean-Paul Sartre prologaría máis logo a edición francesa desa obra, na que Memmi realiza un fascinante xogo de espellos ao incluir nela o Retrato do colonizador e perfilar así os dous polos da relación antagónica constitutiva do fenómeno colonial, do "mecanismo cáseque fatal" que tende a reproducilo e perpetualo: "a situación colonial fabrica colonialistas do mesmo xeito que fabrica colonizados".

Cando, vai para cincuenta anos, eu descubrin o libro de Memmi, mirei nil, deformado só coma nun espello cóncavo valleinclanián, o "retrato" de nós mesmos, do "colonizado" na Galiza da miña infáncia e adolescéncia, for indíxena inocente ou cipaio colaboracionista -e tamén do "colonizador", for forasteiro ou "pied-noir". Extrapolación improcedente? Pois léde o que relata o proprio Memmi na edición francesa do 1966: "Despois dos colonizados esplícitos, os alxeriáns, os marroquinos, ou os negros de África, o libro comezou a ser recoñecido, reivindicado e utilizado por outros homes dominados dunha ou doutra maneira, como certos americanos do sul, os xaponeses ou os negros americanos. Os últimos en data foran os canadianos franceses, que me deran a honra de coidaren achar no meu libro numerosos esquemas da sua propria alienación".

A diagnose do conflito lingüístico contida no "retrinco" eiquí transcrito valería para caracterizar os nosos proprios síndromes. Para un leitor mozo de hoxe, que só teña vivéncias da Galiza actual, poida que algúns dos fenómenos aludidos nese texto lle resulten distantes e alleos á sua experiéncia social, ausentes na sua propria perceición da nosa realidade colectiva. Non así, en troques, para os que teñan memoria do vivido até o remate do franquismo. Menos aínda para a andaina colectiva do noso povo na história contemporánea, dende o tempo dos "Precursores" até a IIª República, dende a emigración "prá Habana" até a redención dos foros. Ou acaso os que "teimaban en cultivar a língua do seu povo" non eran vistos "como sonámbulos que viven un soño antigo". Ou acaso o idioma non fora reducido á soa condición de fala, e o povo analfabeto confinado na soa "cultura oral". Ou acaso non segue a ser aínda hoxe maioritariamente analfabeto no seu idioma proprio. Ou acaso cando Memmi di que "o colonizado é un estranxeiro no seu proprio país" non vos resoa literalmente o eco da rosalián "estranxeira na sua patria" e vos evoca conceitualmente que "a miña terra n"é miña, que hastra lle dan de prestado a beira por que camiña ó que naceu desdichado".

Pero inda máis: acaso esa historia é só pasado, acaso o conflito está resolto, acaso non remanece no presente? Acaso "a lingua propria" non "é humillada e esmagada" inda hoxe? Acaso o "conflito lingüístico no que vive o colonizado" galego non "acaba por asumilo il mesmo", non "fai por aparentar sentirse a vontade só na lingua do colonizador"? Cando dende as proprias institucións estatuídas para o "autogoverno" se desencadea unha feroz ofensiva contra a língua propria e os seus falantes, qué outra definición desa peste pode ser máis acaída cá de "biligüismo colonial"? Pergúntome eu.

[http://www.altermundo.org/in-memoriam-arrighi-e-gowan-en-galego/]
Con poucos días entremedias, un e outro finaron no mes de xuño do pasado ano. Prematuramente, dende o punto de mira da miña actual idade: un diles era práticamente do meu tempo, o outro dez anos máis novo ca min.

E irreparábelmente, no panorama contemporáneo das ciencias sociais: cada un ao seu xeito e nos respeitivos ámbitos das suas achegas, ámbolos dous estaban en plena maturidade criativa, e a sua desaparición constitue unha perda inestimábel no eido do actual pensamento crítico de esquerda máis riguroso e penetrante. Nefeito, o italián Giovanni Arrighi e o británico Peter Gowan son estrelas fixas na pléiade contemporánea de analistas do sistema-mundo imperialista e artífices de pensamento alternativo á dogmática neoliberal, na que escintilan acarón dos Robert Brenner, Inmanuel Wallerstein, David Harvey ou Samir Amin -por só mentar aos referentes máis notórios de diferentes liñas interpretativas das dinámicas estruturais do sistema. Poderíase dicir mesmamente, coido eu, que o conxunto formado pola combinación das achegas desa pléiade fornece o cadro diagnóstico máis completo da patoloxía do capitalismo neste último terzo de século, a interpretación máis certeira da sua xénese histórica e a leitura máis verosímil das transformacións actualmente en curso tanto a nível socioeconómico coma xeopolítico. Mais non vou levarvos hoxe polo labirinto desa constelación -onde, todo sexa dito, podería me perder eu mesmo tamén. Só facervos unha breve rememoración das duas estrelas físicamente apagadas o pasado ano terráqueo -e digo ben "físicamente" porque, como nos acontece perante as estrelas aos simples mortais deste planeta, o cintileo das sua ideas seguirá a chegarnos durante os anos-luz que distan de nós.

Para os cidadáns galegos do común non familiarizados co universo das ciencias sociais, Arrigui e Gowan foron dados a coñecer, hai agora un lustro, por un espléndido traballo de divulgación do que foron autores Marcos Mariño e Araceli Varela. Esta culta parella aínda moza de físicos galegos, de insaciábel curiosidade por tódolos saberes e contextura inteleitual renacentista, "exiliados" en Xenebra, membro il do famoso CERN e profesora ela de ensino na mesma cidade, publicou no 2005 en Laiovento un volume rotulado coa elocuente metáfora de Á man esquerda. Ese libro recolle un feixe de magníficas entrevistas, ou máis ben conversas, realizadas ao longo dos catro anos anteriores con boa parte das máis lúcidas cabezas pensantes comprometidas na análise crítica do actual sistema globalizado e no combate inteleitual e cívico-político para transformalo e sobardalo. Algunhas desas entrevistas foran aparecendo previamente, en primeiras versións máis reducidas, na revista Tempos novos; outras eran rigurosamente inéditas. Veleiquí, por orde cronolóxica de celebración das conversas, o soberbio elenco de entrevistados: Giovanni Arrighi, Noam Chomsky, Eduardo Galeano, Robert Brenner, Jean Ziegler, David Harvey, Peter Gowan, Allex Callinicos. Cometería eu un inxusto desleixo se non vos informase de que, nese volume, o Marcos e máis a Araceli aportan, a xeito de Introdución, un magnífico ensaio no que, con base primordial nas obras dos entrevistados, tracexan un panorama sistematizado dos diagnósticos do capitalismo actual, as teses do declive da hexemonía na presente fase do imperialismo, os conflitos de clase e os movementos antisistémicos. Eu mesmo utilicei ese excelente texto como un dos materiais de leitura para os alumnos dos meus últimos cursos de libre configuración impartidos en segundo ciclo de Económicas. Xa de moi novo, nos anos sesenta, Peter Gowan destacou como un dos máis brillantes inteleituais da chamada daquela New Left británica -modelo da francesa nouvelle gauche do CERES, o centro de estudos socialistas dos polo entón noviños e radicais Rocard e compañía- na que nacería a New Left Review, inda hoxe unha das revistas máis solventes no eido do pensamento marxista non escolástico, que na reviravolta do pasado século encetou unha nova etapa, e dende o comenzo do actual edítase tamén en español. Mesmamente, nun seu número do outono pasado, relémbrasenos que as achegas de Gowan "ao marxismo encol do imperialismo e a globalización, as relacións internacionais ou a natureza e crise do chamado Bloque do Leste son sen dúbida das máis importantes da xeración do 68". Con todo, a obra máis señeira de Gowan data do 1999: Global Gamble, axiña publicada en español por Akal co tíduo de La apuesta por la globalización. E, dentro dela, a aportación máis orixinal e con máis impacto nos analistas do sistema, foi a conceptualización do novo sistema financeiro-monetario construido na metrópole ianqui como culminación do proceso de demolición do sistema "Bretton Woods", que regulara o funcionamento da mundialización capitalista dende 1945 até a supresión unilateral da convertibilidade do dólar -a divisa patrón do SMI- en ouro por Nixon en 1972. Para identificar ese novo sistema, fundado na férrida conexión antre a política monetaria do Departamento do Tesouro ianqui e os máis xigantescos actores financeiros de Wall Street, Gowan acuñou as siglas NSWS (Novo Sistema Wall Street), que foron asumidas polo común dos analistas do sistema -ás veces coa variante SD-WS (Sistema Dólar-Wall Street). Inda a primavera pasada, poucos meses antes de morrer, Gowan publicaba na NLR un impresionante ensaio -co elocuente rótulo de "Crise no corazón do sistema: consecuencias do Novo Sistema de Wall Street"- no que reitera, rotundamente, que esa "nova estrutura financeira, cos seus correspodentes axentes, foi a forza motriz da presente crise": que, "mentras funcionou, resultou espeitacularmente eficaz para os grupos máis ricos da sociedade", mais que, "porén, necesariamente producíu a dinámica que conducíu á implosión".

Giovanni Arrighi móvese noutra dimensión: a da interpretación e diagnose globais do sistema capitalista, das suas sucesivas metamorfoses, do seu constante proceso histórico cara a mundialización, dos grandes ciclos de transición dunhas a outras hexemonías -a holandesa, a británica, a estadounidense- das analoxías antre as fases sucesivas de cada unha delas -o protagonismo da esfera da produción na fase de emerxencia e ascenso cara a hexemonía, e o recurso á "finanzarización" para manter a hexemonía na fase da decadéncia- e, enfin, os grandes eixos dinámicos na actual crise da hexemonía imperial ianqui. Neste senso, Arrighi transita polos vieiros abertos na historiografía do capitalismo pola francesa escola dos Annales, e en singular o grande Fernand Braudel e a sua noción da longue durée, a longa duración. E por aí emparéntase con Immanuel Wallerstein, o conceptualizador do "sistema-mundo" -con quen colaborou no centro Braudel norteamericán, inda con disentiren recíprocamente en non poucas diagnoses. E comparte eidos de esculca -e non poucos fascinantes debates- con Robert Brenner, o autor de The boom and the bubble, "O boom e a burbulla", e acuñador da tan difundida expresión "burbulla finaceira", logo aplicada á "inmobiliaria" e asi seguido.

Tres sucesivas obras capitais de Arrighi compoñen unha magna trioloxía, un impresionante fresco do capitalismo mundializado actual, da sua xénese histórica e da recente emerxencia do novo campo de forzas no Leste asiático: The long twentieth century (1994), Chaos and governance in the modern world system (1999, en coautoría con Beverly Silver), e Adam Smith in Beijing (2007). As duas primeiras están traducidas ao portugués en Brasil. A terceira inda tardaría varios anos en ver a luz cando Marcos Mariño e Araceli Varela lle fixeron a deliciosa e imaxinativa entrevista publicada, o mesmo cá de Peter Gowan, en Á man esquerda. Entrevistas que xa non teño espazo pra vos comentar -mais que vos convido encarecidamente a ler. Como homenaxe de gratitude e aprezo a estes dous grandes loitadores, coas armas do intelecto e do compromiso cívico-político, a prol da emancipación da humanidade. A estes dous indispensábeis brechtiáns infortunadamente ausentes xa de entre nós, os que vivimos.


[http://www.altermundo.org/eloxio-da-loucura-2/]
Socialmente, loucura e explotación de clase van de par. Non quer dicir isto que a segunda determine á primeira, senón que é un factor de xeración social dese síndrome e, sobre todo, un determinante da forma de resposta do poder -social e institucional- a esa conduta como problema.


ERASMO DE ROTTERDAM, "ELOXIO  DA LOUCURA" (TRADUCIÓN DE M.E.  VÁZQUEZ  BUJÁN), USC, 2004

Finou Antón Moreda a semán pasada. Repousa agora na sua terra de San Miguel de Reinante, na Mariña luguesa. Quixo o azar que o seu enterro cadrase no mesmo día en que, en moitas ducias de vilas e cidades ciscadas polo mundo adiante aquén e alén mar, tiña lugar a apresentación simultánea de "55 mentiras sobre a lingua galega", o esclarecedor libro-alegato elaborado pola plataforma "Pro-lingua" en defensa da dignidade e os dereitos do idioma galego e dos seus falantes: ben feliz tería sido o Antón de ter chegado con vida a esa memorábel xornada. No albor dos anos sesenta, moi novo aínda, Moreda voltara de América, a onde emigraran os seus pais. Traguía consigo as arelas e o ideário dos nacionalistas republicáns galegos exiliados cos que se formara, e inseríuse activamente de imediato no proceso constituínte do Consello da mocedade, onde as xeracións novas de post-guerra percuraban e debatían a reorgaización política do nacionalismo na loita emancipadora contra o fascismo franquista. Na infelizmente efémera vida dese Consello, presidido por Luis González Blasco "Foz", Moreda foi o seu secretário. Vida efémera porque o Consello esgazouse xa desque naceu, por mor da retesía do sector da mocedade adscrito ao proxecto "piñeirista", que daría nacemento ao PSG, fronte ao que alumbraría á UPG. Mais ese trauma esgazou tamén por dentro a Moreda, e as consecuencias persoais que lle deparou o conflito acabaron por botar por terra o seu proxecto de vida e de combate colectivo.

Nos últimos tempos, cando Ramón Muncharaz puxo en obra o fermoso proxecto "Gaiola", integrou nel a Antón Moreda, que foi o seu Presidente. Hai cousa de catro anos, Montxo Muncharaz pedíume un artigo para "Gaiola". Dediqueillo daquela a Moreda. Hoxe, desaparecidos ámbolos dous deste mundo, quero recuperalo para ofrecérvolo na sua memoria: en humilde homenaxe conmovida ao Montxo e mais ao Antón.

*****

Para Antón Moreda, irmán represaliado.

Non. Non vou tentar emular a Erasmo. Sería -iso si- unha loucura. Nen remedalo tampouco. Sería -isto tamén- unha parvada. Só vou servirme dalgún fragmento do seu inimitábel Eloxio ou Encomio como pretexto para enfiar estas poucas liñas, que tencionan render unha dupla homenaxe, sinxela e fraternal. Por unha banda, de xeito específico, aos homes e mulleres que integran o colectivo "Gaiola", comprometidos nun esforzado combate cívico e nun xeneroso labor solidário a prol de todos aqueles que padecen na Galiza a problemática da marxinación nas suas múltiples formas e manifestacións. Por outra banda, de modo xenérico, a tódolos que levan sufrido e seguen a sufrir esa feroz modalidade de violencia represora que as nosas sociedades exercen sobre os individuos que se non dobregan perante os totems e tabús estabrecidos, senón que os transgreden no pensamento e na conducta, e que, mesmo por iso, son comúnmente considerados "tolos", e pola mesma estigmatizados e condeados á exclusión.

Por paradóxico que semelle, ise é un prezo que a sociedade fai pagar polo exercizo irredutíbel da lucidez no meio da cegueira colectiva. Eu mesmo escribira unha vez, en circunstáncias vitais de hai ben anos xa, que a lucidez, se durara, tolearías. Ver con crareza o que os máis nen sequer abesullan debera constituir un valor socialmente prezado, coma o do faro nas tébras, o da muller "sabia" perante os enigmas da existéncia. Así era nas culturas malchamadas primitivas. Así acontecía aínda na idade meia nos eidos do "pensamento selvaxe", constantemente acosado e progresivamente acurralado polos poderes temporais e eclesiais, porque a sua simples existéncia ameazaba a orde establecida, na que a orixe e pertenza social de cada quen determinaba as suas condicións materiais de existéncia, para il e máis para os seus descendentes, sempiternamente, sen posíbel nen permisíbel mutación nen cambio de estatus -e o común das xentes naceran servos e servos tiñan que seguir a seren e nesa condición reproducírense na sua descendéncia. Para manter petrificada esa orde, para manter ao povo servo nesa condición, o poder inventou toda sorte de totems e tabús de nova caste, non destinados a manteren a coesión dunha comunidade de iguais, como nas sociedades "selvaxes", senón a sosteren o edificio dun poder escravizador. Todo un repertorio de coercións ideolóxicas, de instrumentos de alienación, mesmamente -incluídas supercherías estarrecedoras como o inferno ou, posteriormente, o purgatorio. Daquela, pensar con liberdade mental, furar e crebar as paredes do cárcere alienante para saír das tebras do ocultismo, exercer literalmente a lucidez e praticar a insumisión aos tabús, ou sexa aos dogmas, convirtíuse nun crime, configurouse como delito -e quen ousase semellante transgresión foi definido como tolo e, como tal, marxinado, excluído e, chegado o caso, encerrado nun cárcere singular: o manicomio. A evolución social modificou e diversificou as formas e a tipoloxía do fenómeno e das reaccións sociais e institucionais frente a il -mais non a sua índole sustancial: a insumisión transgresora das convencións e a resposta excluínte e represora. Até hoxe mesmo.

Socialmente, loucura e explotación de clase van de par. Non quer dicir isto que a segunda determine á primeira, senón que é un factor de xeración social dese síndrome e, sobre todo, un determinante da forma de resposta do poder -social e institucional- a esa conduta como problema. Ou sexa, da resposta encamiñada a manter operativos os resortes da alienación. Mais o fenómeno complícase e agrávase aínda máis cando á alienación de clase se engade, nunha sociedade, a alienación identitaria como povo. Daquela, os resortes da represión -social, ideolóxica e política- teñen que actuar nesas duas dimensións combinadas da problemática da alienación necesaria para o mantemento da orde estabrecida. Tal é o caso da Galiza. Así se esprica que Rosalía fose alcumada como "a tola" polas crases e o poder dominantes no noso país. Curros, lúcida e solidáriamente, reivindicou para ela ese alcume, transmutado en título de honra, na fermosísima e conmovedora homenaxe poética que lle rendeu á "musa dos povos" despois de morta. E guindou esa homenaxe á faciana das castes integristas católicas nos termos das suas proprias linguaxe e crenzas: "inda recei pola probe da tola, eu que non teño quen rece por min". Rosalía, a tola, a transgresora que ousaba escribir no idioma dun povo de labregos e mariñeiros, na fala da "soa e verdadeira xente do traballo no noso país", na fala dun povo explotado, expoliado e asoballado, dun povo analfabeto forzoso, no idioma que, por iso mesmo, cáseque ninguén sabía ler -e en todo caso, ningún dos primordiais protagonistas e destinatários dos seus poemas.

Vai alá século e meio dende aquela. Ese povo segue a non ser aínda dono de seu, do seu idioma, da sua cultura, das suas condicións materiais de existéncia. Segue a non ser o "povo soberán" dunha modélica sociedade democrática e igualitária. Segue condeado a ser periféria, terceiro mundo, colonia interior. Velaí as raiceiras máis profundas da proliferación das máis variadas e complexas formas de marxinación e exclusión social, cultural e identitária -e das suas correlativas modalidades de alienación. Incluída a do alienado forzoso, por non aturar nen someterse á explotación, á discriminación, ás máis diversas e escarnecedoras formas de inxustiza social e institucional. Ou, simplesmente, por teimar en exercer a lucidez perante ese estado de cousas, por non se deixar -diría Erasmo- "atrapar moito máis fácilmente polas imposturas ca polas verdades". A eses "tolos" galegos da ambos xéneros quero render hoxe eiquí a miña sinxela, humilde e fraternal homenaxe.

[http://www.altermundo.org/a-rebeldia-en-rolda/]

Había ben tempo que non me sentía tan reconfortado no meu labor político: "Déchedesme a primeira grande alegría destes últimos dez anos" -foi o que lles dixen, o meu xeito de lles transmitir a miña ledicia polo que viña de acontecer ao longo de aquela intensa xornada de diálogo e debate sen cancelas.

Había ben tempo, si. Díxenllelo a algúns dos rapaces e rapazas que inda ficaban a latricar no vestíbulo do Compostela ao remate de aquela xornada de doce horas de traballo seguidas, sen máis interrupción ca o intervalo pra xantarmos xuntos a meiodía. Había ben tempo que non me sentía tan reconfortado no meu labor político: "Déchedesme a primeira grande alegría destes últimos dez anos" -foi o que lles dixen, o meu xeito de lles transmitir a miña ledicia polo que viña de acontecer ao longo de aquela intensa xornada de diálogo e debate sen cancelas. Era un sentir, non un pensar, unha emoción, non un razonamento, o primeiro que me compría comunicarlles, do que precisaba facelos partícipes. O exercizo do pensamento, o matinar, a análise, a reflexión partillada, ocuparan todo o proceso dialóxico colectivo que se desenvolvera durante os últimos meses, e que desembocara nesa xornada do trinta de xaneiro na que o logos señoreara no recinto onde dous centos de persoas moi diversas exerceran, con insólita franqueza, cadansua capacidade discursiva encol de interrogantes sentidos e entendidos como cruciais para os cidadáns comprometidos en combates sociais e políticos emancipadores na nosa nación. E ese proceso tería que proseguir de alí en diante nunha nova etapa, niso concordáramos tod@s, ou case. Mais, naquel intre preciso, a necesidade de comunicación máis perentória, o que máis me compria transmitir, era unha vivencia emocional, non unha avaliación de resultados -iso xa viría despois. Vivencia de leda gratitude cara os artífices dese proceso. Era moi arriscado o desafío que encararamos cando decidiramos pór a andar aquela "rolda de rebeldia", e o resultado provisório, lonxe de resolverse en fracaso, constituía un logro espranzador. Tiñamos dereito a estarmos ledos: gañarámonos o dereito á alegría -e eu quería expresárllela e compartírmola.

 Máis logo, xa de volta na casa, posto a debullar o porqué desa ledicia, a racionalizala, a analisar a sua razón de ser, coidei dar con algunhas das suas fontes. Unha delas nacía da comprobación de que, antre uns e outros, foramos capaces de vencer as reticencias recíprocas que, nos últimos tempos, andaban a dificultar ou, no límite, impedir a interlocución e a reflexión conxunta antre xentes activamente comprometidas no combate da esquerda, só que, unhas, dentro do tecido asociativo cívico e social e, outras, no eido das formacións políticas. Outra delas: a nutrida aportación de achegas por escrito aos temas plantexados durante o proceso previo á celebración da xuntanza do dia trinta, e o xeito libérrimo en que interviran nos debates os asistentes a esa xornada. En fin, aínda outra, máis "doméstica" ésta: o acerto do EI en confiar o protagonismo da iniciativa e da condución do proceso a un fato de xente moza, que non só demostrou abonda lucidez, criatividade e capacidade de interlocución con tódolos participantes na "rolda", senón que se convirtiu nunha equipa coesionada cunha eficiente "división interna do traballo" -se me permitides empregar, só por unha vez, o argot do economista que disque son. Xente moza, ademáis, toda ela implicada ou conectada con movementos sociais alternativos e anti-sistémicos, feito que a dotaba dunha singular credibilidade na interlocución indispensábel para a boa marcha do proceso. Ese grupo formaba o núcleo da comisión orgaizadora da "rolda", á sua vez deseñada con autonomía abondo para o seu cometido a respeito da direición política do EI, e na que outros membros máis "veteranos" ou políticamente máis connotados, e con máis hábitos adequiridos no funcionamento orgánico de forzas políticas, mantiñámonos nun discreto segundo plano, aportándomos labores complementarios na reflexión e no enlace interno. Noutras verbas: comezamos por aplicar o que nós mesmos predicabamos para as relacións antre grupos políticos e movementos sociais.

Despois estaban os contidos temáticos propostos para o diálogo e os debates, e o método da sua formulación: o acerto da proposta fíxose manifesto pola aquiescéncia que suscitou xa na primeira fase do proceso. Primeiro polo método de formular os temas en forma de enunciados interrogativos, e non de teses prefabricadas e sometidas logo a consulta. Resultaba así evidente que, sen perxuizo de que no EI tivésemos as nosas proprias ideas ao respeito, queriamos equiparar a nosa posición de partida á de tódolos interlocutores convidados ao diálogo, é dicir, a de termos todos que percurar cadansua resposta ás perguntas plantexadas por consenso no inicio do proceso, e facérmolo dialóxicamente no proceso mesmo, sen ningunha aseveración previa que inevitábelmente cobraría carácter de guía do discurso a seguir. E logo, segundo, polos temas en sí mesmos, enunciados nos tres grupos de interrogacións que finalmente habían ser obxeto das tres "xeiras" de debate na xuntanza do Compostela: os modelos de organización política, na "xeira da procura"; as relacións antre "esquerda social" e "esquerda política", na "xeira da irmandade"; e a consecución de "masas críticas" para un cambio radical do modelo de sociedade, na "xeira das mil voces". Evidentemente: tres ordes temáticas -e problemáticas- que constituen arestora outros tantos eixos de análise e debate no seo dos movementos sociais e políticos antisistémicos en todo o planeta -e non por faceren "xogos florais", senón na procura de estratexias e métodos de acción combinada no combate contra a mundialización capitalista. Mais tamén: tres custións cruciais para a estratéxia dun proxecto de emancipación social e nacional do povo galego radicalmente democrático, nutrido no patrimonio acumulado de pensamento da esquerda transformadora e revolucionária, e arraizado na prática de combate cívico, social e político das clases traballadoras e populares. En suma: tres ordes de custións temáticas e problemáticas a pórmos, necesariamente, en común.

Curiosamente, se fago memória e ela non me atraizoa, esas tres ordes de custións estiveran no cerne dos debates habidos no seo do nacionalismo galego dende o periodo do tardo-franquismo até o da post-transición, dende o documento conxunto UPG-PSG até o proceso constituínte do BNG. E tamén enxendraran ou inspiraran os modelos de orgaización ensaiados tanto na "sociedade civil" canto na "sociedade polìtica", e máis as fórmulas de artellamento e "alianzas" antre uns e outros. Ou, se non, refresquemos a memória e vexamos. Primeira custión¨: "É o modelo do partido clásico inoperante? E se así é, de qué modelo debemos dotarnos?". Acaso non foi o debate dese problema e da esperiéncia no contexto sociopolítico da nación galega o que enxendrou a fórmula e orientou o proceso constituínte do BNG na post-transición?. Segunda: a relación e artellamento "entre a esquerda social e a esquerda política". Acaso a resposta a ese problema non fora o deseño dun tecido frentista a dous níveis, no que o BNG era a orgaización que proxectaba na instancia polìtica a rede de "movementos sociais" tecida polo nacionalismo rupturista na "sociedade civil"?. Terceira: cómo acadar "a creación de masas críticas que esixan un cambio radical no noso modelo de sociedade partindo da realidade galega de hoxe". Acaso non foi a acumulación de forzas correlativa á prática de todo o devandito dende o tardo-franquismo o que propiciou a consecución da "masa crítica" necesaria para lograr, no decenio dos oitenta, saírmos do "exilio interior" e, no dos noventa, convirtirmonos no motor e referente hexemónico da esquerda social na nación galega?.

Todo iso aconteceu nunha etapa da nosa historia contemporánea que dista agora de nós entre un terzo e un cuarto de século. A realidade mudou e a historia non se repite. Mudou a realidade dos nosos contextos mundial, continental e peninsuar. Mudou a realidade do nacionalismo galego, tanto na sociedade civil coma na política. E non se non trata de tentar repetir a historia, a nosa própria e peculiar, que a única que podemos facer nós como povo e a única na que podemos incidir nós como xentes do común de esquerdas e nacionalistas. Mais as custións daquela plantexadas e contestadas, no pensamento e na prática, seguen a ser interrogantes vixentes e que reclaman respostas outravolta nun novo contexto. Os que daquela as debullaran, non sei se hoxe están dispostos e volver facelo neste novo contexto. Non mo parece, infelizmente. Pero existen sectores de cidadanía críticamente activa e participativa, colectivos emerxentes na loita sociopolítica emancipadora e novos movementos sociais alternativos que, iles sí, formulanse esas perguntas e plantexanse esas custións no contexto de arestora. E algúns outros que tamén: algúns que xa participaramos nos procesos de debate e acción de outrora -mais que sabemos que as mesmas perguntas teñen respostas distintas en contextos sociohistóricos diferentes, inanque apunten a metas e obxetivos análogos. Eis a razón de ser da "rolda de rebeldía": seguir a cuestionarmos o que se dá por resolto, mais que non o está -seguir a partillarmos a rebeldía en rolda fraternal e solidária. Eis tamén a celmosa sustancia da miña fraternal ledicia.

[http://www.altermundo.org/as-nogueiras/]

Metérase en internet, e por ese vieiro achara programas de información na materia e conectara con asociacións que promovían e difundían na rede unha nova cultura forestal, máis racional e axeitada ás condicións do medio natural en cada caso.

É un home novo, aínda un mozo, para min un rapaz. Nestas últimas semanas topámonos con frecuéncia. Adoita vir sábados e domingos, ou algún dia polo medio se é festivo, que é cando pode aproveitar sen faltar ao seu traballo. Ao traballo do que vive, quero dicir, porque traballo é tamén o que anda a facer cando nos topamos. Mais os nosos encontros comezaran hai cousa dun ano, desque remudara eu os itinerários das miñas camiñatas cotiáns, ou cuase. Denantes facíaas polo outeiro dos Barreiros, que está darriba de Aguiar, a nosa aldea. Nesta bisbarra non vos hai xeito de camiñar en chao, fóra treitos pequechos. Se queres dar unha paseata longa, ou comezas costa arriba para despois baixar, ou encétala costa abaixo e logo tes que voltar remontando. Só podes escoller antre alasar á ida ou á volta. Digo alasar porque, á miña idade, costa arriba polas corredoiras, acabas arquexando coma un boi cangado. Évos así. Estamos empoleirados ao pé do cordal de outeiros que separa a Maía do val do Tambre, na caeira que desce até Castrigo, Lamiño e as brañas do Pego. A cousa non ten volta. Detrás dos Barreiros, nun cotarelo algo escorado cara o oeste, están as ruinas das Torres de Altamira, o castelo dos Moscoso, señores de Compostela, os do pazo que queimaran os vilegos cando das famosas revoltas do 1111, coido recordar. A partir de aí, si, alén das Torres comeza o vasto penichao da Rañalonga, e por alí podes camiñar en horizontal, digamos, ben me entendedes, que non quer dicir andar deitado, que iso só poden facelo as cobras. Mais Rañalonga está moi lonxe para ir pasear de cotío, e de todos xeitos non te safas de rubir até aló, a non ser que o fagas no auto, que é unha lata e eu non gosto, ademáis, inanque hai xente que o fai, porque hai xente para todo, urbanitas sen remedio. O caso é que eu adoitaba gavear cara os Barreiros, darlles a volta darredor, ou cruzalos a meia encosta, ou sexa, en todo caso, facer o máis duro do camiño á ida, para deixarme vir costa abaixo á volta e chegar máis apousado a casa. Até unha vez que, de conversa con María, unha médico amiga de meu, comentáralle o tema e dixérame ela un chisco alporizada, cun algo de preocupación, "oes, que se trata de camiñar, non de faceres unha proba de esforzo cada día!". Así que tentei mudar de itinerario, e deille voltas ao beo en procura dun percorrido menos cansativo. Non era doado, mais a única solución sería camiñar en zigue-zague, a ser posíbel. Ocurríuseme explorar as agras que descen dende a aldea de Brans de Arriba á de Abaixo, aínda algunhas cultivadas arestora, inanque as máis delas pasteiros, outras deixadas a monte, inzadas de fentos e silveiras ou, se acaso, plantadas de pinos inda novos, nos anos do fraguismo. Alí dei con vieiros e camiños de serventía inda transitados, que adoitan seguir máis ou menos as curvas de nivel, e dese xeito puiden aquelar itinerarios que os empataban uns cos outros meiante curtos descensos polos cómaros das leiras entre cada dous. Só que, claro, ao remate compría voltar costa arriba, mais polo atallo da pista asfaltada "da concentración", que cruza en perpendicular.

Foi así que, nun treito dese meu novo itinerario deambulatorio, dei en pasar adoito, inda que non sempre, por entremedias dun fieital, á beira dunha longa ringla de amieiros ben medrados e moi enramados no arró dunha agra intransitábel, toda cuberta de silvas moi altas e mestas. Un día sentín o zunido dun motor que viña da silveira, mais non albisquei ser humano ningún. Aos poucos, no tempo a seguir, foron aparecendo claros: alguén andaba a rozar no mato, mais non coincidía no intre do meu paso con quen fose que rozaba. Até outro dia que si, alí estaba un home novo, ben mozo aínda, pucha de viseira e mono de faena, cunha rozadora en bandoleira. Saudámonos de lonxe e proseguín na miña andaina. O encontro repetíuse outras veces co mesmo ritual. Até unha ocasión en que, xa rozado case todo aquil eido, vin que o mozo andaba a facer goios e chantar niles estacas equidistantes nunha trama reticular. Daquela picoume a curiosidade, achegueime e pergunteille qué estaba a facer. "Sementar noces", díxome. Debín pór unha cara que o fixo sorrir divertido. Botámonos a conversar.

Aquelas terras eran da familia, levaban anos incultas, il traballaba na cidade. Contoume cómo dera na idea de volver aproveitalas e por qué decidira plantar nelas árbores frondosas de madeiras nobres, e non pinos nen alcolitos. Espricábase moi ben e tiña coñecementos que me fixeron pensar que fixera algun cursiño de capacitación agraria. Non tal. Metérase en internet, e por ese vieiro achara programas de información na materia e conectara con asociacións que promovían e difundían na rede unha nova cultura forestal, máis racional e axeitada ás condicións do medio natural en cada caso. E así dera na opción polas nogueiras, precisamente nogueiras, dadas as aptitudes de aquela agra. Logo espricoume por qué, unha vez decidido por esa especie, no canto de plantalas, preferira sementalas, cómo escollera a caste das noces e qué procedemento seguira con elas para preparalas antes de soterralas, de xeito a favorecer que xeremolasen millor e máis axiña. Deume toda unha leición. Eu escoitábao abraiado e compracido, mesmo con certa emoción. E pensaba no tempo perdido por este país noso, e que inda segue hoxe a perder, na maldizón politica que o tolle, no absurdo dunha realidade onde case todo está posto e funciona do revés. Este mozo paisano fillo de labregos, mais non labrego il xa, estaba a proceder correcta e criativamente, primeiro por instinto e sensibilidade, mais logo por curiosidade, raciocinio e procura de información e ilustración -por autoformación, como todo autodidacta. Mais o seu proceder ía esactamente a contrafío da "política" forestal imperante: il estaba a facer, en solitário, cos seus proprios medios e as suas xornadas de traballo extra-laborais, o que toda unha administración pública disque galega non só non facía, senón que desfacía ou impedía facer. E parecíame un miragre que inda houbese xente así. "Din que estas especies son moi lentas, que se as plantas é traballar para os fillos ou se cadra os netos recolleren os froitos, non antes, non ti. Mais eu non teño presa. E ademáis iso era antes. Agora está demostrado que moitas variedades son madeirábeis a partir dos vinte ou vintecinco anos. Trátase de escollelas ben. E en todo caso, se as deixas máis tempo, medran en valor. Agora os pinos non valen nada, páganse pior do que hai ben anos, e xa non digo se comparas o valor dos cartos. E ademáis destragan a terra, "acidifican" o chan, é un crime plantalos en terras boas de labor. E a frouma e a resina son unha bomba incendiária, cando ven a seca e a calor".

Vímonos máis veces ao longo da primavera, e botamos máis paliques. Co tempo, eu fun variando o repertorio de itinerarios das miñas paseatas. Mais, cada vez que me cadraba pasar por alí, detíñame a abesullar ao pé dalgunhas das estacas, e aledábame ver agromar os brelos das nogueiras recén nadas, que il protexía darredor onde se daban. Os fentos inzaban, e il volvía rozar de tempo en tempo. Un día, xa a finais da primavera, pergunteille cómo ía a cousa. "Non hai queixa, calculo que prenderon perto da metade" -e ríu. Logo deixamos de vernos. No vran, eu voltei aos camiños polo monte, en procura do frescor nas poucas carballeiras que inda restan na redonda, ou, que remedio, da semi-sombra nos eucaliptais: duns anos pra acó, volven medrar carballos novos entremedias dos alcolitos, mesmo ás veces castiñeiros ventureiros, seguramente por obra das pegas que, dixérame unha vez o finado Apolinar, "sonlle os millores capataces de repoboación forestal".

Nestas últimas semanas retornei ao itinerario das agras de Brans. Moita auga de dios co que leva chovido e logo a neve tamen, carreiros enlamazados e vieiros enchoupados, mais levo os pés ben calzados. E volvímonos topar, o mozo e máis eu. Anda a preparar pra sementar máis nogueiras as partes da agra onde inda non as botara. Abrangue agora a agra toda, case duplica a superficie aproveitada: vai ser unha linda plantación. "Seica este ano recuncas, e madrugaches máis", díxenlle estoutro dia. "O ano pasado foi a proba. Saíronme un tercio delas. Pero sementei tarde, compre facelo máis cedo. Con todo, teño que agardar un chisco a que seque un pouquiño a terra, haille auga de máis e poden apodrecer as noces". Falamos dos amieiros -"vou deixar só os da beira do arró, o resto, dóeme cortalos, mais non podo deixalos no medio da plantación, que logo será un problema cando medren as nogueiras"- e dos usos que tiña a sua madeira, lixeiriña como é, pra facer zocas e pau de zocos. E das frondosas, e das madeiras nobres, e até da lei de montes viciñais que segue sen aplicarse como é debido, e de tantas cousas máis. E o siso da sua conversa á par da sua lúcida teima laboriosa fixeron agromar de novo a espranza no meu vello corazón amargurado. Como as noces por il sementadas no útero destas vellas terras desleixadas.

[http://www.altermundo.org/o-lamazal-ou-a-traizon-dos-menestrais/]

Fora a atmosfera contaminada pola cobiza dun efémero poder. Fora a intoxicación do veleno inoculado dende tempo atrás en relacións que deberan ser fraternas. Fora a indignación represada día tras día e máis ao longo de toda a xornada, a impotencia fronte ao roubo das nosas propias mensaxes para prostituílas, o noxo perante a treizoeira conduta hipócrita dalgúns pretensos compañeiros pretensamente copartícipes de proxectos e morada na casa común.

O texto que reproduzo a seguida ía ser a entrega VII, e derradeira, da serie editada aquí mesmo o pasado maio á volta da miña viaxe a Rabat. Mais ficará inédito. Confesaréivolo: autocensureime, e daquela decidín non publicalo. Quixen apostar inda unha vez máis pola conciliación e o restablecemento da confianza mutua na casa que fóra de todos, que entre todos construíramos outrora para ser de todos por igual. De xeito que sufoquei a miña indignación, engulín a miña tristura, sorbín as bágoas –e calei. O acontecido nos últimos meses faime pensar que fun outravolta inxenuo, relembrar a fábula da ra e do escorpión –e concluír que, a fin de contas, de nada vale reprimir a íntima liberdade de pensamento e expresión. Por iso dou á luz agora o que, escrito hai moitos meses, eu mesmo encarcerei todo ese tempo no limbo do meu ordenador. Desculpade por ámbalas dúas miñas accións.
*************************

A noite da derrota irmandiña ao pé do castelo rocheiro, recibín unha agarimosa mensaxe dun xornalista amigo de meu –tamén os teño, non vaiades pensar. Dicíame nela que se sentía orgulloso de ter por amigo un galego íntegro e un dirixente político que cumpría a palabra dada. Contesteille agradecéndolle o agarimo, inda que –dicíalle– ben se botaba de ver que a integridade e a palabra, o "logos", resultaban ser hándicaps, no canto de valores úteis, no lamazal político dos miserábeis. Nos lamazais –isto xa non llo dixen– só buligan a xeito as miñocas e os insectos, mentres que os bois de tiro, coma min, móvense a duras penas, afúndense na lama, mesmo até as illargas cando van cargados e a lama é fonda, cousa que aproveitan os mosquitos todos, moscas verdes e tabaos para asañárense neles a eito durante a lenta e penosa travesía do illó. Só que ao cabo o boi, cando dá saído, prosegue a súa andaina polas congostras do país, tripando chan firme de xabre ou laxe, aveludado ás veces polo brión ou salferido de "herba moura" nas bermas, sulcado de través por refrescantes regatos, somergullado nos baos de "escorrida corrente" pondalián, perpiañado nos pasais, asombrado por castiñeiros, carballos, bídalos ou freixos, decote adiante amodiño cara ao vilar comunal do seu destino, o lar soarengo do seu pobo. Os insectos, canto a eles, fican confinados no lamacento illó. Isto, repito, xa non llo dixen. Se cadra entresoñeino adurmiñado máis logo, cando o cansazo deu cabo da miña consciencia, xusto antes de ficar durmido de vez.

E coido que foi nesas, no durmevela previo ao sono profundo, cando o meu fatigado maxín pasou insensibelmente da verba miserábeis á de menestrais, se cadra por un resorte inconsciente de autocensura fronte á dureza do primeiro conceito, ou perante o inxusto equívoco que suscitaba co outro valor semántico do mesmo vocábulo no rótulo da consabida obra de Hugo –inxusto, quero dicir, coa probe xente protagonista dese enorme mural literario. Vai ti saber. O caso é que me veu ás mentes La trahison des clercs, o famoso ensaio de Julien Benda que, aló polos anos vinte do pasado século, causara non pouco escándalo e suscitara un remuíño de controversias sobre o rol dos intelectuais e as elites cultas verbo do sistema, que derivaría, pola esquerda, no tema do compromiso, antremesturado coa noción gramscián do "inteleitual orgánico", e desembocaría no aínda máis famoso Les chiens de garde, o lúcido alegato acusatorio do Paul Nizan que ía ser máis logo mártir da resistencia francesa a mans dos nazis.

Nese remexido seminconsciente de confusas reminiscencias ás portas do sono, fiquei durmido de vez. Mais, ás poucas horas, xa de madrugada, espertei de sócato, e desveleime. Acontéceme raramente, por fortuna, só despois dalgunha xornada desusadamente intensa, abusiva en concentración mental e malgasto de enerxía nervosa, que ao meu cerebro pásalle como aos motores vellos dos autos de outrora cando se requentaban, que, despois de apagados, facían o "autoencendido". A culpa fora esta vez das tensións naquela asemblea. Ía escribir dos debates, mais non, que debate pouco puidera haber e menos aínda puidera eu intervir, naquela frenética carreira contra o tempo na que só parecía importar chegarmos deseguida ás votacións e rematar o choio canto antes con ovacións e cánticos autoeuforizantes. Non, non fora a tensión dos debates. Fora a atmosfera contaminada pola cobiza dun efémero poder. Fora a intoxicación do veleno inoculado dende tempo atrás en relacións que deberan ser fraternas. Fora a indignación represada día tras día e máis ao longo de toda a xornada, a impotencia fronte ao roubo das nosas propias mensaxes para prostituílas, o noxo perante a treizoeira conduta hipócrita dalgúns pretensos compañeiros pretensamente copartícipes de proxectos e morada na casa común. De menestrais, en rigor, non intelectuais comprometidos nen camaradas de loita solidaria.

Así que o meu vello motor requentárase e fixo o autoencendido. Espertei e desveleime. Erguinme para ir beber un pouco leite e fumar un pito. Camiño da cociña, o meu maxín empatou coas últimas reminiscencias que tirara do seu limbo xusto antes de me durmir. "A treizón dos menestrais", traduciu inesactamente, pro máis acaídamente para o caso. Entrei na biblioteca e axiña dei co volume de Julien Benda, na reedición do setenta e cinco, comprobei que era. Xa na cociña, mentres sorbía aos poucos o leite morno con mel e aspiraba o fume do pitillo, pasaba as follas do libro coa ollada a pinchos polas páxinas seguindo as marcas feitas a lápis nas marxes hai anos. Na introdución do premio Nobel André Lwof feita para esa reedición, sáltame á vista unha frase subliñada: "A traizón dos "clercs" consiste no rexeitamento dos valores universais e o sometimento do espiritual ao temporal". Mentres leo, o meu caletre dálle voltas ao equivalente correcto de "clercs". Noutra páxina, un pargárafo acoutado na marxe, agora do proprio Benda, dáme conta do que el entende por tales. Pero a miña mente teima en ditarme a palabra menestrais, inda que ben sei que non coincide esactamente. Nestas comprendo: é a degradación dos "clercs", o seu sucedáneo, o que sesgadamente traduce o meu maxín. Menestrais, en orixe os "ministerialis" carolinxios, os precursores máis antigos dos funcionarios.

E vénme a lembranza de don Paulino Pedret, o supervivente do Seminario de Estudos Galegos que profesaba a cátedra de Canónico cando eu era estudante de Dereito en Compostela. Culto, irónico e didáctico, dicíanos que ser mestre era máis ca ser ministro, pois que –e sorría con malicia– minister" viña de "minus", menos, e "magister" viña de "magis", máis. No contexto social e político do entón, aquilo tiña unha sarcástica carga de sátira do poder fascista e denuncia da situación dos mestres e da pexorativa consideración social do maxisterio. Os mestres vítimas dos menestrais, no merecidamente despectivo senso figurado da palabra. "A función do intelectual en materia política é predicar o respecto da xustiza e da verdade", di Benda. Non o facer, convérteo nun simples menestral, di o meu maxín. Nun cociñeiro da política, que diría Antígona, cando lle espeta a Creón: "Até tes cara de cociñeiro" -e que culpa terán os bós dos cociñeiros de verdade desa pexorativa transposición figurada, pergúntome eu.

Retorna o sono. Vólvome deitar. Recobrei o sosego. Os menestrais de onte fican no lamazal político dos miserábeis -coas miñocas e os insectos. Os bois de tiro xa non pasan por alí. Os menestrais -mosquitos todos, moscas verdes e tabaos- morrerán de inanición. Confinados no illó.

[http://www.altermundo.org/o-primeiro-seculo-despois-de-beatrice/]

 Sentín anguria e melanconía. Tróuxome á memoria outro texto dun xénero ben diferente, pero igualmente aguniante: a segunda parte do Informe Lugano de Susan George.

(Pra Aurichu, no seu dia)





"Calquera dia, ben axiña, non voltarei do meu paseo. Seino, agardo por il, cáseque non o temo. Botareime a camiñar por algún vieiro xa tripado. Os meus pensamentos andarán a dar choutos, indomeábeis. De sócato, esgotado polos meus cismes, exaltado, atordoado, o meu corazón botaráse a saloucar. Procurarei apouso nalgún carballo coñecido. E alí, nese estado, mestura de torpor e de serenidade derradeira, polo espazo dun intre, terei a máis preciada ilusión: o mundo, tal coma o coñecin, semellaráme un vulgar pesadelo, e será o mundo dos meus soños o que cobrará fasquía de realidade. Volverei comezar a crér nil, algo máis a cada instante. Nil deitarei a miña derradeira ollada. Un sorriso de picariño virá alumear a miña barba cór de montaña. E, quediñamente, pecharei os meus ollos".

Eis o remate do relato que, a meiados do s. XXI, fai un vello biólogo de oitenta e tres anos refuxiado na alta montaña da Savoia. Recluído no seu afastado retiro voluntario, o vello rememora o acontecido arredor da sua peripecia vital dende a década final do século anterior. Híbrido de memorias autobiográficas e de crónica de perversas manipulacións demográficas desencadeantes de violentos conflitos sociais, que precipitan a crise do modelo de civilización imperante e até ameazan a supervivencia do xénero humán, a narración do desiludido vello constitue o contido do romance de Amin Maalouf rotulado co enigmático tíduo de Le Premier Siècle après Béatrice, publicado en primeira edición no 1992. Dixen "romance" porque é o xénero literario no que esplícitamente encadra o autor esta sua obra de ficción -é precisamente "roman" o termo que fai figurar ao pé do tíduo, e non "récit" ou relato nen ningúnha outra modalidade narrativa. Pero coido eu que, en rigor, resulta máis ben ser unha fábula ou unha parábola futuristas e anti-utópicas, cunha clara intención didáctica de advertencia premonitoria -unha premonición que os dramas colectivos actualmente en curso no planeta semellan corroborar, por certo, inda con non seren idénticos aos descritos nese relato.

O biólogo narrador, especializado na entomoloxía, é de primeiras o prototipo do científico encapsulado e concentrado nas suas esculcas: pasara a primeira etapa da sua vida célibe e confinado no seu laboratorio a estudar toda caste de insectos, alleo ao acontecer social do seu arredor, indiferente aos problemas e conflitos da humanidade. Até un día no que, xa coarentón il, un inesperado incidente casual na sua monótona cotianeidade vai mudar bruscamente o curso da sua existencia, transformar a sua vida privada e máis tamén facelo saír do seu tobo para comprometerse socialmente nun prolongado combate cívico de denuncia e ataque contra o uso perverso de determinados achádegos científicos no eido da xenética e a reprodución dos seres humáns.

Non vou cometer a aduanada de contarvos eiquí esa historia: prefiro que leades a Maalouf e disfroitedes coma min co seu fascinante relato, que comeza en claves de trivialidade anecdótica para ensarillarse axiña na urda dos graves conflitos éticos e sociais de noso tempo e tornarse ao cabo angurioso e punxente drama colectivo. Direivos só que o fío condutor do relato terá como leitmotif inicial uns misteriosos "feixós do escarabello", unhas cápsulas disque utilizadas xa no Exipto dos faraóns para estimular a potencia viril, que de súpeto comezan a proliferar no mercado dos fármacos nos países do Sul, só que contendo unha sustancia, producida no Norte, que incide na fecundación discriminando o sexo: os varóns que inxiran a "sustancia" terán só fillos, e non fillas. A produción industrial dos "feixós do escarabello", de primeiras ilegal mais consintida, convirtiráse axiña en arma dunha xigantesca operación de malthusianismo demográfico contra as povoacións da periferia do sistema, finalmente louvada polo "pensamento único" e asumida polos poderes do centro do sistema, sob pretexto do necesario control da natalidade fronte ao boom demográfico do terceiro mundo. O método, porén, entraña un imprevisto "dano colateral" oculto, mais que axiña se fará manifesto: os seus efeitos serán irreversíbeis, e os varóns que inxiran a "sustancia" nunca máis poderán ter fillas, inda que deixen de tomala. Podedes imaxinar vós mesm@s as consecuencias: desque as cifras de nenos nacidos dan en triplicar ou quintuplicar as de nenas, etnias e povos enteiros entran en vías de extinción. Desencadéase un pandemonium: dende o secuestro e o tráfico internacional xeralizado de picariñas até o estourido de insurreicións, loitas fratricidas, confrontacións étnicas, derrubamentos de reximes políticos que dan paso á anarquía, masacres de europeus, rebelións de inmigrados no centro do sistema, e así seguido. O combate das minorías lúcidas e honestas que, no Norte, primeiro avisan, logo denuncian, e durante todo o proceso se orgaizan e teimosamente loitan contra a corrupción e o uso depravado dos achádegos da ciencia, non logran impedir primeiro nen remediar despois o desastre. Cando o pánico prende nas opinións públicas do centro e as institucións da "comunidade internacional" acaban por reaccionar, xa é tarde por demáis. O protagonista, xa vello, retorna ao estudo dos "seus" insectos, afastado esta vez do mundo convulso que non deu conseguido salvar da traxedia. Refuxiado na alta montaña da Savoia, só ten un consolo: a sua filla Béatrice, nacida co novo século, ennoivada logo co fillo dun inmigrado africán.

Eu mercara esta novela de Maalouf no aeroporto de Paris, en maio do ano pasado, vindo de volta de Rabat. Mais non a lera daquela, e ficara sepultada baixo outros libros tamén despois mercados e tampouco inda lidos, no irremediado desorde da miña biblioteca. Descubrina por azar hai poucos dias, e lina en duas noites. Vorazmente. Mais foi un pracer lindante co masoquismo. Sentín anguria e melanconía. Tróuxome á memoria outro texto dun xénero ben diferente, pero igualmente aguniante: a segunda parte do Informe Lugano de Susan George. Mais sobre todo feríume nunha freba egoísta: non puiden evitar ler no relato de Maalouf, como nun espello deformante, unha metáfora grotesca das miñas proprias vivencias -da miña propria existencia. E volvin sentir a tentación do afastamento. Sen ter que irme pra tan lonxe coma os Alpes savoiáns. Eiquí mesmo, na aba deste outeiro: no meu refuxio de Aguiar.

[http://www.altermundo.org/manifesto-a-prol-do-castro-e-sargadelos/]

 O complexo "O Castro-Sargadelos" é o resultado dun insólito proceso de creación colectiva inspirado, propulsado e catalizado por Isaac Díaz Pardo e Luis Seoane. Encetouno Isaac xa hai máis de meio século. Hoxe constitúe un Patrimonio cultural da Galiza enteira.

Vai para dous anos que publiquei aquí, nesta mesma sección do GH, dous artigos baixo o rótulo común de "Defendamos a obra de Díaz Pardo e Seoane". O motivo era contribuír a darmos colectivamente a voz de alarma verbo dunha peripecia empresarial que estaba a acontecer no seo do complexo O Castro-Sargadelos, e que puña en perigo de extinción o gran proxecto cultural-industrial ideado e construído hai máis de meio século por Isaac Díaz Pardo e Luis Seoane, á cabeza dun fato de activos ilustrados galegos contemporáneos de aquén e alén-mar. O primeiro deses dous artigos titulábase "Isaac e nós", e reproducía o texto dunha miña colaboración nunha homenaxe a Díaz Pardo, recentemente publicada daquela nun volume colectivo fermosamente editado pola Deputación da Coruña. O segundo, titulado "O Castro-Sargadelos: patrimonio da Galiza", serviría máis tarde como "materia prima" para un documento-manifesto asinado por un amplo colectivo de persoas pertecentes aos ámbitos da cultura e da política galegas, que foi remitido ao daquela Presidente da Xunta co propósito de que o complexo cultural artellado arredor das factorías d"O Castro e Sargadelos (Laboratorio de Formas, Museo Carlos Maside, Instituto Galego da Información, Ediciós do Castro, Laboratorio Xeolóxico de Laxe, Seminario de Estudos Galegos) fose declarado e salvagardado como Ben de Interese Cultural galego.

Nada se fixo até hoxe nesa dirección. Entrementres, o proceso de descomposición dese complexo cultural desencadeado pola nova dirección empresarial da industria cerámica matriz proseguiu o seu curso, á par do consecutivo afastamento e exclusión de Díaz Pardo de cada unha das unidades que o artellaban. O último, ou mellor dito se cadra o derradeiro, deses tristes episodios está en trance de acontecer: cando leades este texto estará a piques de consumarse a expulsión de Isaac Díaz Pardo do IGI -que, a máis da súa obra máis peculiar, mesmo foi tamén a súa morada durante todos estes anos.

Nen capital e empresa son a mesma cousa, nin empresa e capitalismo son termos indisociábeis. A empresa é unha unidade de produción, réxese pola lóxica da eficiencia na asignación dos seus recursos, e esa eficiencia non ten por que estar ao servizo da lóxica mercantil, é dicir, do lucro como fonte de acumulación do capital privado: pode igualmente estar ao servizo das funcións sociais da economía. Ou dun renovador proxecto sociocultural. Tal é o caso do complexo empresarial d"O Castro e Sargadelos: foi ideado e deseñado nesa perspectiva por Isaac, Luis e os demais galegos "bos e xenerosos" que o puxeron en obra. Se os novos titulares maioritarios do capital da empresa traizoan ou arromban o proxecto cultural para o que a empresa nacera, o poder político ten a obriga de intervir para salvagardalo -porque ese proxecto non é propriedade deles, senón patrimonio do país. E xa que o país sómolo os "paisáns" que o integramos, se o poder que disque nos representa non actúa, temos que actuar os cidadáns. Por iso volvo publicar aquí o manifesto que non foi escoitado polo poder: para pedirvos que me escoitedes vós.

O CASTRO-SARGADELOS: PATRIMONIO DA GALIZA

O complexo "O Castro-Sargadelos" é o resultado dun insólito proceso de creación colectiva inspirado, propulsado e catalizado por Isaac Díaz Pardo e Luis Seoane. Encetouno Isaac xa hai máis de meio século. Hoxe constitúe un Patrimonio cultural da Galiza enteira. Cómpre que o poder político do goberno galego así o declare institucionalmente, mediante o procedemento que formalmente sexa necesario e acaído, para preservalo e garantir a súa continuidade e supervivencia a cuberto de calquera eventualidade e calquera peripecia empresarial que o poña en perigo de desnaturalización, destrago ou desaparición. En canto ben de interese cultural para o pobo galego, é patrimonio da cidadanía, e á cidadanía incúmbelle reclamar do poder democrático que actúe e interveña para defendelo e mantelo ao dispor da cultura do común de nós, da nosa nación.

As orixes xerminais do proxecto están na conxunción de dúas fontes de inspiración e decisión e dous episodios da epopea de resistencia cívica, galeguista e republicán á barbarie do fascismo franquista. No primeiro caso, trátase dunha decisión individual tomada, en dous chanzos, por Isaac Díaz Pardo no transcurso da súa traxectoria existencial. No segundo, consiste nun proceso dialóxico antre Isaac e Seoane, activado nunha dinámica de grupo no exilio arxentino e proseguido despois de por vida.

A finais dos anos corenta, Díaz Pardo decide deixar a creación pictórica e aborda a creación das Cerámicas do Castro, coa colaboración financeira de José Rey e Federico Nogueira, en terreos que a sensíbel e fiel Mimina, a muller e compañeira leal de Isaac, cede solidariamente do Pazo do Castro de Osedo, propiedade da súa familia.

Cinco anos despois Isaac viaxa a Bos Aires, e alí aceita o convite dos exiliados para montar a Magdalena, unha fábrica de porcelanas conforme ao modelo pioneiro da do Castro e avincallado con ela, mar por medio. E aí configúrase un cerebro colectivo, primordialmente sobre a conexión entre Isaac e Luis Seoane, mais tamén cos Rafael Dieste, Lorenzo Varela, Blanco Amor, Núñez Búa, Arturo Cuadrado, Antonio Baltar… Neses intres, alí, na Magdalena, constitúese un Laboratorio Cerámico e concíbese a creación dun Laboratorio de Formas de Galicia. Faráno realidade aquí, na Terra, en 1963, Díaz Pardo e Seoane, e moi axiña, con Andrés Fernández Albalat, darán a luz o proceso de recuperación de Sargadelos.

A Magdalena e O Castro non foron, pois, nin naceron como simples fábricas ou empresas industriais. Tampouco Sargadelos, filla delas. O que foron denominaríase hoxe un combinado de "laboratorio de ideas" e "factoría cultural": Laboratorio de Formas e Seminario de Sargadelos. Seoane e Díaz Pardo e máis o colectivo de leais ao proxecto que se foron integrando no proceso dérono construído por enteiro. Seminario de Estudos Galegos resucitado. Laboratorio Xeolóxico de Laxe legado por Isidro Parga Pondal. Museu Galego Carlos Maside de Arte Contemporánea, teima xenerosa de Luis Seoane. Ediciós do Castro para a recuperación imprentada da memoria histórica. Instituto Galego de Información (IGI), como laboratorio de creación ideatoria e comunicativa, hoxe sometido a asedio por corte de subministracións. Nesa urdime, as factorías industriais d"O Castro e Sargadelos foron o artefacto funcional para a conxunción arte-industria. Foron unha empresa formalmente privada que funcionou, por necesaria suplencia, con criterios de empresa pública eficiente orientada a fins socioculturais colectivos.

Isaac, Seoane e os demais idearon ese proxecto, edificaron ese complexo, e fixéronlle ese gasallo inmenso ao pobo galego. Correspóndenos agora aos cidadáns pórmos a salvo esa inxente obra. Por iso requierimos publicamente a intervención do poder político democrático do que os cidadáns mesmos nos dotamos. A obra de Isaac e Luis, o complexo cultural O Castro-Sargadelos, é patrimonio da Galiza.

[http://www.altermundo.org/cronica-dun-referendum-insolito-iii-un-de-cada-catro/]

O informe, moi enxoito e conciso, relataba e avaliaba, en cadanseu apartado, o desenvolvemento da xornada eleitoral, o territorio percorrido e colexios visitados polos observadores, a orgaización das mesas eleitorais, o proceso de escrutinio e reconto dos votos, e a comunicación e anuncio dos resultados.

Cando, na mañanciña do luns, baixei ao comedor do hotel, achegueime á mesa onde estaban a almorzar Daniel Turp e Robert Louvin. Comentamos o borrador de informe que xa tiñan elaborado e partimos para a sede do Colexio Internacional de Xornalistas de Barcelona, na Rambla de Catalunya, onde ía someterse ese informe a aprobación polo Grupo de Observadores Internacionais antes de celebrarse a rolda de prensa convocada para dálo a coñecer aos medios. Algúns dos membros do Grupo tiveran que emprender xa viaxe de volta, pero a maioría diles ficaramos aínda e estivemos presentes neses dous actos. O informe, aprobado sen discrepáncias e con só pequenos retoques, tiña carácter provisorio: conforme á prática usual nesta caste de actuacións, tódolos observadores disporían aínda dun prazo de quince días para aportaren correccións ao texto cara a sua redacción definitiva -o denominado "rapport final de mission". Logo, o informe sería remesado ás institucións políticas e orgaísmos internacionais pertinentes.

O informe, moi enxoito e conciso, relataba e avaliaba, en cadanseu apartado, o desenvolvemento da xornada eleitoral, o territorio percorrido e colexios visitados polos observadores, a orgaización das mesas eleitorais, o proceso de escrutinio e reconto dos votos, e a comunicación e anuncio dos resultados. Os perto de corenta observadores percorreramos, divididos en grupos, ducia e media de comarcas, visitaramos un cento de colexios, comprobaramos o respeito da liberdade e segredo de voto dos eleitores e o control da sua identificación, e presenciaramos o escrutinio, que ademáis fora aberto ao público, nos lugares onde nos achabamos no intre de se realizar. A "Conclusión xeral" dicia así: "O Grupo de observadores internacionais convidado pola Consulta encol da independéncia de Catalunya, afirma a honestidade e o carácter democrático dos referendums orgaizados (nos 167 concellos onde foran convocados), e considera que foron realizados de conformidade co "Regulamento eleitoral da Consulta encol da independencia de Catalunya" e cos principios democráticos de base aplicábeis ás consultas dos eleitores e das eleitoras".

Na rolda de prensa, presidiu a mesa Daniel Turp, catedrático de dereito constitucional e vicepresidente do Parti Quebequois, acompañado por Kristopher White, asesor do Scottish National Party; por Robert Louvin, catedrático de dereito político e ex-presidente do governo autónomo do Vale d"Aosta -o meu compañeiro de andaina dos dous días precedentes; por Jean G.Talamoni, portavoz do grupo parlamentar de Corsica Libera; e por min mesmo. Turp deu leitura ao informe, fixo un comentario xeral, e logo fixemos aportacións complementares os restantes membros da mesa, antes do turno de preguntas dos xornalistas. Curiosamente, pouco despois de rematada a rolda, e cando xa se foran algúns dos observadores, tivemos que repetila os que aínda ficaramos: algúns xornalistas foran vítimas dun erro na comunicación da convocatoria. Subsanouse con cordialidade, "seny" e bó humor por ámbalas duas partes atinxidas no malentendido.

*****

Era meiodía. "Un café viríame como-dios" -pensei, con irreverente degaro. Afortunadamente, algúns amigos de vello e camaradas de combates interminábeis tiñan o mesmo devezo, e alá nos fumos xuntos, o Aureli Argemì, o Carles Riera e máis eu con outros máis novos, o Quim, o Marc, e tamén White, o escocés, Bjort Samuelsen, unha faiscante moza deputada das Illas Feröe, e algún máis. Estabamos ledos. A Consulta fora un éxito. Contra pronóstico, e contra vento e maré. Un trunfo da cidadanía activa e exercente como tal. Mesmo á marxe dos resultados cuantitativos, só o feito de terse chegado a realizar con semellante seriedade e eficacia orgaizativa, só esa mobilización imensa de miles de entusiastas cidadáns voluntari@s que funcionaran coma un reloxo espallados por cento sesenta e sete circunscricións eleitorais, só iso xa era un logro pasmoso -e unha leición de civismo… e de "auto-goberno": unha cidadanía que demostraba que podía levar a cabo o que as institucións do poder no aparello de Estado nen querían facer, nen querían permitir que se fixese. E fixérase. Fixérano iles, os cidadáns, valéndose por iles mesmos, cos seu proprios meios e recursos, a empezar polos milleiros de xornadas de tempo de traballo gratuito entregadas a prol dunha causa tan lexítima como elemental: o dereito a pronunciárense libremente encol da sua propria identidade colectiva e escolleren a fórmula política preferida para exercérena.

Mais tamén as magnitudes acadadas na participación eran un trunfo: perto do trinta por cento do censo eleitoral do conxunto dos concellos implicados na consulta. Cunha distribución solprendente de primeiras, pero siñificativa ao cabo: tanto máis elevada canto máis pequenos eran os concellos, e viceversa, tanto menor canto máis grandes. Nos de menos de dez mil habitantes achegábase ao corenta por cento, e nos de cinco mil pra abaixo sobardábao. Os meus amigos dábanlle unha espricación verosímil. Ao non haber campaña institucional, propaganda nen case información nos medios, foran os pequenos cartaces, as follas volandeiras, o boca-a-boca e máis o que eu chamo o "tam-tam" e "radio-macuto", as formas case únicas de comunicación e transmisión informativa operantes na campaña, utilizadas polo tecido asociativo viciñal e social. Lóxico que resultasen comparativamente máis eficaces, que chegasen a unha proporción meirande de cidadáns, nas comunidades pequenas do que nas grandes. Ou visto do revés: que o silencio das institucións e meios de comunicación de masas, ou sexa, dos instrumentos primordiais de propaganda sobre, e activación de, os continxentes de cidadanía máis pasiva e "atomizada", tivese efectos de meirande amplitude e extensión nas circunscricións de meirande magnitude demográfica -máis "masificadas", portanto. Onde, ademáis, a magnitude do voluntariado resultaba proporcionalmente máis reducida, o seu traballo máis trambilicado e o seu espazo de incidencia máis interferido. Con todo, a fin de contas, dado que o 96% dos participantes votaran a favor da independéncia, viña resultar que arredor dun 25% do censo eleitoral emitira un voto independentista. Pois manda truco que, nesas condicións, un de cada catro cidadáns censados en Catalunya se pronunciase a prol da independéncia!.

Naturalmente, os titulares da prensa española dese luns escenificaban a enésima representación do consabido "celtiberia-show". O "in-mundo" tildaba a consulta de "mascarada": incapaz de ollarse no espello, claro está. O resto, con algunha esceición, descalificábana, por inútil: seica o "útil" sería non facela, ou?. A maioría rotulaban en primeira coas "altas cifras de abstención": "máis do 70%" -e polo estilo. Exemplar: se diles dependese, a abstención sería do 100%, e forzosa -pois non tería habido consulta. Ningún sinalaba que un de cada catro cataláns votara libremente "sí" á independencia da nación catalá: seguramente o consideraban irrelevante. Ningún facía tan sequer alusión ao exercizo democrático que viña de realizar a cidadanía por iniciativa propria -qué raio podía importarlles iso a quen nen sequer saben o que siñifica?. Lembreime unha vez máis de Max Estrella: o "corral nublado" volvía exibir obscenamente o seu noxento recinto choído e estrado de esterco. Mais non sentín carraxe: entroume a risa, unha moi saudábel risa refrescante. Porque, en Catalunya, o impacto político da consulta xa estaba a ser evidente. Con eleicións catalás a menos dun ano vista, a opción cidadá pola independéncia emerxera no proscenio do teatro eleitoral: ningún actor podería pasar dela xa.

Non tiña avión de volta a Compostela até o serán. O Marc e outra xente moza convidáronme a xantar. O restorán era de amigos seus, e a sobremesa prolongouse abondo na tarde sen que os donos remusgasen. Fóronse indo parroquianos e camareiros. Ficamos sós a latricar. Néstas, saíu da cociña unha muller inda nova, moi morena, aduviada para marchar. Saudáronse, e perguntáronlle se a víspora fora votar. Si, fixérao en San Cugat, onde moraba, no Baix Llobregat. Apresentáronma, dixéronlle quen e de onde eu era. Fitoume e perguntou, cun sorriso: "a que non sabe de onde son eu?". Aventureime: "magrebí, se cadra?". "Marroquina, si, señor", asentíu. E logo escachou a rir: "Pois voteille onte pola independéncia… de Catalunya. Síntome moi ben eiquí". Riron todos con ela. Eu tamén -non era pra menos.

*****

Esa noite, de volta xa na nosa casa de Aguiar, vin na entrega semanal da revista dixital "Sin Permiso" un artigo asinado por dous bos amigos, profesores os dous na Universidade de Barcelona. Un, Daniel Raventós, catalán, ensina economìa e é o artífice da rede encol da "renda básica". O outro, Gerardo Pisarello, é un mozo arxentino, de Tucumán, afincado en Catalunya, e ensina dereito constitucional. Inda nos víramos a semana anterior en Madrid, nun simposio encol da crise. "Republicanismo, catalanismo e dereito a decidir", titúlase o artigo, e trata da consulta encol da independéncia que ese fin de semán íase celebrar. "A incapacidade do Estado español para xestionar a sua pluralidade nacional e dar resposta ás esixencias de autogoverno dos povos que o integran é, en realidade, todo menos unha novedade" -din os autores ao comenzo dese artigo. Mais quero transcribirvos un par de anacos de cara o final. Un: "É difícil saber cál será o impacto do movemento democrático polo dereito a decidir, que sobardou aos partidos políticos con representación parlamentar, incluída aindependentista ERC (…). O certo é que, lonxe de expresar un capricho pasaxeiro, este movemento conecta con vellas enerxías republicanas que o actual bloqueo da vía autonómica non fixo máis que reactivar". E outro: "Calquer saída limpa, en todo caso, remite a unha cuestión de lexitimidade política, antes que xurídica. Recentemente, un constitucionalista andaluz nada sospeitoso de veleidades catalanistas escribía: "se unha maioría clara quere a independencia nunha sociedade democrática, non hai quen a pare, diga o que dixer a Constitución". Vistos os antecedentes históricos, só cabería agregar: non hai quen a pare… democraticamente".

[http://www.altermundo.org/cronica-dun-referendum-insolito-ii-votan-os-sen-papeis/]
Seica na beiramar do Baix Penedès chove unha vez ao ano e vai frío cada tres. Pois o domingo da consulta cadraron os dous fenómenos xuntos…

Seica na beiramar do Baix Penedès chove unha vez ao ano e vai frío cada tres. Pois o domingo da consulta cadraron os dous fenómenos xuntos: auga e friaxe, de ganchete, déronnos bulreiras os bós días ao erguérmonos pola mañanciña cedo no bairro da praia de Vilanova, onde estaba o noso hotel. Eran as oito cando almorcei e xa por aló andaban os membros das mesas do colexio eleitoral alí instalado que, coma todos, abriría as portas ás nove. Saudámonos, conversamos un chisco e, como os "observadores" destinados a aquela comarca eramos da Galiza, Euskadi e Val de Aosta, bromeamos con que foramos nós quen lles trouxeramos ese inesperado "cambio climático" inverso ao que disque o planeta está a padecer: nós sempre a contrafío das tendencias imperantes. Como a madrugadora parella, moza e mozo, que agardaba na porta a que desen as nove pra entraren a votar.

Partimos cara a sede da xunta eleitoral local para, dende alí, acompañados dalguns dos seus membros, encetarmos o noso itinerario de "observación" polos diferentes colexios. Vilanova i la Geltrú son en rigor, históricamente, duas vilas. La Geltrú é a máis antiga, situada terra adentro nunha lomba, con castelo e igrexa no máis alto e unha arañeira de ruas estreitas e calexas darredor, até o linde, unha rambla, onde comeza a Vilanova que medrou deica a beiramar. Perto dos cincuenta mil habitantes por xunto, e non sei cantos residentes estacionais no bairro novo da praia, semideserto nesta sazón. O artigo 2 do regulamento eleitoral -estudarámolo a véspera, non vaiades pensar- dicía que "serán eleitores todolos cidadáns maiores de 16 anos que esteñan empadroados na localidade onde se fai a votación", e o 12 recomendaba constituir unha mesa por cada mil eleitores censados. Os once colexios instalados estaban esparexidos polas duas vilas xemeas, así que tiñamos por diante unha boa camiñata pra tentar percorrelos todos na mañá. Encetamos a pelengrinaxe baixo a choiva, a paso vivo para escorrentar o frío.

Ao primeiro, poucos transeuntes nas ruas-natural. Ora, ao que nos achegabamos a un colexio, os máis diles entraban a votar. Fluxo en constante aumento conforme avanzaba a mañán. Cara meiodía, un rego contínuo. Maiormente, moz@s e xente maior. Moita xente maior, recoiro -primeiro abraio. Coma min ou mesmo máis vella. Imaxinaba eu a aquela xente hai trinta anos ou máis: eran as xeracións que foran activas cando novas contra o fascismo, que se mobilizaran máis logo a prol da creba democrática e a autodeterminación. Conmovíame velas: era como ollarme nun espello co tempo callado nas costas, as decepcións na faciana, e mais porén, nos ollos, o lume das certezas inda vivas e a determinación de proclamalas. Sen peroratas: con conductas. Sen fachenda: con sinxeleza, con natural dignidade. A natural dignidade e acougo con que cumplían o ritual da votación: "Está de acordo con que a nación catalá se convirta nun Estado de dereito, independente, democrático e social?", puña a papeleta, cun "si" e un "non" ao pé de cadanseu recadro a marcar, ou deixar en branco -había recantos con mamparas para facelo sen ser visto, mais cáseque ninguén os utilizaba. Logo de votar, algúns botaban unha parrafada con calquera dos presentes, ou saudabannos aos observadores, perguntabannos de ónde viñamos e agradeciannos que estivésemos alí. Os máis, con todo, partían en silenzo ou, xa fóra, demorábanse a parolar con coñecidos. Algúns dixéronme que había anos que deixaran de votar, por fastío, decepción ou falla de opción acaída ás suas ideas. Algún outro, ou outra, confesoume que, en verdade, non era independentista, mais non podía aturar que lle negasen o dereito a decidir, ou que nen sequer se respeitase o estatuto aprobado polo Parlament, e daquela votaran "si", porque "se van ser os españoles os que decidan por nós qué autonomía merecemos, prefiro a independencia", ou porque "non podo convivir con quen me nega as miñas liberdades e a miña identidade". Unha muller algo máis vella ca min achegóuseme, sorríume e marmuroume: "loitei toda a vida e ben sei que inda non imos gañar desta vez, mais contribuiremos a que o logren os meus netos".

Lembreime de Manu Chao: "Clandestino, ilegal…soy una raya en el mar…". Cantáranola unha noite de viño e froles na Reboraina, meses antes de grabala no disco no que daría a volta ao mundo. Acordouseme en varias ocasións durante esa xornada, e ás veces cantaruxeina polo baixiño suscitando o sorriso cúmplice das duas compañeiras euskalduns. Lembreime do Manu ao ver nalgúns colexios a africanos e latinos entrando a votar, inconfundíbeis uns pola fasquía, outros polo sutaque no falar. Mais foi se cadra en l"Arboç, chegados alí dende Vilanova xa pasado o meiodía, onde me ficou grabada a imaxe que máis empatía me suscitou. Nesa vila hai unha soa industria, que fabrica non sei qué e emprega abondos africáns en non sei qué condicións. Estándomos no colexio instalado na praza maior -chea de xente, como xa vos dixera, por mor da feira de Santa Lucía- entrou a votar todo un cortexo de magrebís, a maor parte mulleres, moi graves e silandeiras, aduviadas coas suas vistosas e elegantes chilabas e dirixíndose aos membros das mesas nun exótico catalán. Vaites, vaites: os "separatistas" cataláns -pensei pra min- integran como cidadáns con dereitos políticos aos "damnés de la terre" que os "unionistas" españois, e europeus, segregan e néganlles eses dereitos. O mundo "patas arriba", razón ten o Eduardo.

Xa nunha das primeiras mesas que visitaramos apañara unha das follas espricativas do xeito de exercer o voto e chamárame a atención que, ademáis de catalán e español, estaban en romanés e árabe, e máis noutro idioma que non sabía identificar. Consultei co Quim: era amazig. Espricoume que se acordara pór esas instrucións tamén nos idiomas dos colectivos de inmigrados preponderantes nas diversas comarcas. Porque as bases da consulta atribuían o dereito a voto a tódolos estranxeiros empadroados en cada concello, fose cal for o país de procedéncia -incluídos portanto os de fóra da UE. É máis: incluídos tamén os chamados "sen papeis"-. Abondáballes acreditar "a residencia habitual na localidade" (a.15 do Regulamento). E para acreditaren a identidade "os estranxeiros empadroados sen permiso de residencia: o pasaporte do país de orixe". Menuda leición de cultura cívica, xa non só democrática, senón republicana no senso máis xenuino dese conceito. Nada de estrañar, así, o que me contaron logo: que en varios lugares do país as comunidades islámicas ofreceran as suas mesquitas para serviren de colexios eleitorais. Reciprocidade cívica inter-cultural e inter-confesional, poderíase dicir. Non sei se chegaran a utilizarse, mais sei, en troques, que nelas se recolleran abondos sufraxios de inmigrados musulmáns na fase do "voto anticipado", procedemento establecido polo regulamento no canto do inviábel voto por correo convencional, e controlado con todo rigor no proceso do escrutinio, como poderiamos comprobar os "observadores" no serán, ao peche dos colexios, daquela xa en Vilafranca del Penedès.

Despois de xantarmos en l"Alborç co alcalde -de ERC- e o tenente -de CiU- partimos para Vilafranca. Esas duas formacións nacionalistas non se implicaran formalmente na consulta popular, mais fixérano a tíduo individual moitos dos seus cadros locais e eleitos municipais, ademáis da militancia de base, especialmente a encadrada na corrente "Reagrupament".

Implicárase en troques de cheo a formación independentista CUP, integrada maiormente por xente moza de esquerdas, con certo continxente de concelleiros distribuído irregularmente polo territorio catalán. Tamén se implicaran cadros do PSC, pesia que, neste caso, a direición e o aparato do partido desautorizaran esplícitamente o referendum. Así en Vilafranca o alcalde, non nacionalista il, ofrecera o salón de plenos do concello para un acto de clausura da xornada, que ía ter lugar no serán, despois de pechárense os colexios. Inda tiñamos que retornar a meia tarde a Vilanova, para unha rolda de prensa dos observadores e máis dalgúns dos membros da coordenadora nacional da consulta, así que alí nos fomos despois dun par de horas de "inspección ocular" nos colexios de Vilafranca, onde a concurrencia descera sensíbelmente despois do xantar, e só se reanimaría cara o lusco-fusco, no treito final da xornada. Feita a rolda informativa en Vilanova, volta para Vilafranca -todo o día da ceca prá meca, só que sen bater moeda nen honrarmos ao profeta. Xa alí, presenciamos o escrutinio no colexio instalado na praza do concello -escrutinio que, por certo, se fixo en público, como preceptuaba o artigo 17 do regulamento eleitoral-. Primeiro compulsáronse os votos anticipados, para contrastar se o votante o repetira presencialmente despois, a anular nese caso o primeiro. En todas e cada unha das mesas dispuxérase dun ordenador, conectados todos local e comarcalmente, e máis centralmente a nivel nacional, de xeito que o reconto foi áxil e veloz: en pouco máis dunha hora xa se tiñan os resultados provisorios.

No acto do concello, co salón ateigado e moita xente fóra, no vestíbulo e na praza, falou primeiro o alcalde e logo nós, os observadores. Botamos un mitin, cada quen no seu estilo. Eu boteino de sete estralos, e en galego, claro está. Despois, festa e "cava" na praza. Nós partimos logo pra Barcelona. Ao chegarmos, perto da meia noite, na sede do Ciemen, un rebumbio de moita consideración. Xa estaban a dar os resultados globais dos 167 concellos. Dun censo duns setecentos mil eleitores, votaran uns douscentos mil e o 96% distes votaran "si". Os orgaizadores encarregáronnos a Daniel Turp, o "quebecois", a Robert Louvin, o "valdotano", e a min mesmo, o "gallec", facermos o borrador de informe provisoiro dos observadores, a aprobar por todos á mañan seguinte, denantes de dármolo en rolda aos medios no Centro internacional de prensa barcelonés.

Combinamos os pontos esenciais e logo fiei niles, como especialistas profisionais que eran os dous. Eu estaba esmendrellado, o hotel ficaba perto, camiñei cos poucos folgos que inda me restaban. O rótulo da rua puña "Avinguda de Josep Tarradellas". "Meigas fóra!" -rosmei, sorrindo pra min mesmo. Deiteime estarricado. Caín durmido no intre, o corpo rompido -pero feliz.

[http://www.altermundo.org/cronica-dun-referendum-insolito-i-por-santa-lucia-en-catalunya/]
O movemento cívico orgaizador da consulta refugara en todas partes ter apoio institucional ningún, nen económico nen loxístico. O traballo fixérano moitos milleiros de voluntari@s por todo o país adiante…

Non é unha invocación beata: é a referencia, en clave popular, a unha fase do ciclo orbital do planeta Terra arredor do Sol. Referencia inscrita no refraneiro enxendrado pola cultura campesiña do povo galego. Veume ás mentes ao chegarmos o domingo pasado, día 13 de decembro, á pequena vila de l"Arboç -que siñifica érvedo, ou esvedro, ou alvedro- no Penedès catalán, toparmos as ruas cheas de xente, e dicírennos os nosos anfitrións que era por mor da feira de Santa Lucía, a máis concurrida do ano. Chegaramos a l"Arboç cara o meiodía e xa levaramos moitas gratas solpresas no que ía transcorrido da nosa intensa xornada, mais resultabanos inimaxinábel que semellante afluencia de xentío se debese á convocatoria da consulta popular encol da independéncia que estaba a celebrarse ese día, alí como en cento sesenta e seis outros concellos da nación catalá. E non era por iso, madia leva, senón por cadrar coa feira de Santa Lucía, díxenvos. Mais cando accedimos á xeitosa praza maior da vila, dotada de fermosísimas pezas de arquitectura modernista, e nos achegamos ao colexio eleitoral instalado na sede dunha asociación cultural, e entramos por entremedias dun regueiro de cidadáns que agardaban calmos o seu turno para votaren, nese intre veume ao maxín o dito co que os nosos paisanos labregos adoitaban sinalar a chegada do solsticio de inverno: "Por Santa Lucía, mingua a noite e medra o día". Con toda a sua valéncia metafórica do retorno da luz coa evocación da advogada dos cegos, da santa miragreira que sanda os ollos e devolve a visión. E semelloume moi axeitada ao que estaba a contecer, ao que estabamos a contemplar, ao que era motivo da nosa presencia alí como testemuñas -como "observadores internacionais" convidados pola comisión cívica convocante e orgaizadora da consulta popular encol da independéncia da nación catalá.



*****

Eu voara a véspera de Compostela a Barcelona. O convite para colaborar como observador cursáramo o CIEMEN, integrado na Coordenadora para a Consulta encol da independéncia constituída por diversas entidades e asociacións da sociedade civil catalá a raíz da experiéncia pioneira realizada a finais do pasado outubro en Arenys de Munt. A miña relación co CIEMEN viña de moi atrás, dende a xestación da asemblea constituínte da CONSEU (Conferencia das Nacións-sen-Estado de Europa) en 1985 até a participación da FGS no espazo dos Dereitos Colectivos dos Povos, orgaizado conxuntamente dentro do FSM de Belem do Parà en xaneiro deste ano. Así que non dubidei un intre en aceptar.

Ao chegar o sábado a meiodía, a sede do CIEMEN era un fervedoiro: estaba a celebrarse a rolda de prensa de apresentación dos perto de corenta observadores procedentes de diversos recantos europeus, dende Escocia a Córcega, de Flandes a Galiza -e máis, alén mar, do Quebec. Até ese mesmo dia, o proceso preparatorio da consulta fora práticamente silenciado pola prensa e meios convencionais de comunicación "domésticos", incluídos os públicos -e tamén os grandes xornais que, en troques, a semana anterior publicaran o sonado editorial en defensa do "estatut" e a "dignitat" de Catalunya. A campaña informativa fixérana pola sua conta, con meios alternativos, os cidadáns e plataformas cívicas promotoras do referendum: o resto era silencio virtual. Mais esa mañán, a inminencia da consulta fora noticia nalgúns meios europeus prestixiosos, Le Monde dedicáralle un amplo espazo, e televisións de sona como a BBC enviaran equipas pra faceren o seguimento dese insólitos comicios. Así que os "indíxenas" foron ao rabo diles: xa non lles valía interporen a "pantalla mediática" -e alí estaban todos, na sede do CIEMEN ateigada de xente, cámaras e xornalistas.



*****

Despois de trocarmos saúdos e apresentacións, reencontrármonos os que xa nos coñeciamos, e xantarmos tod@s xunt@s, os observadores fomos distribuídos por grupos a cadanseu destino, e partimos en autos particulares d@s militantes cívic@s voluntari@s que viñeran arrecadarnos dende cada unha das dez comarcas onde ían celebrarse as consultas. A distribución xeográfica dos 167 concellos implicados no referendum non era homoxénea: a maioría situábase no terzo nordeste do país catalán, dende o costeiro Maresme barcelonés aos pirenaicos Ripollès e Alt Empordà, con singular concentración nas xironesas Garrotxa e Pla de l"Estany, e máis na comarca de Osona, co seu centro en Vic. Porén, a min tocoume ir cara o sul, ao Garraf e o Penedès. Seguro que foi cousa do Quim Arrufat, xovencísimo cerebro das relacións exteriores do Ciemen, que é de Vilanova i la Geltrú, un dos pontos de máis risco para o ensaio da consulta -o incansábel Quim, que non se afastou de nós un só intre nesas duas xornadas, dicíame que se daría cun canto nos dentes se en Vilanova superaban o dez por cento da participación, mais sobardaron o dezaseis, inda así ben por baixo da meia nacional.

Integraban canda min ese grupo de observadores: Robert Louvin, un solvente profesor de dereito político, home intelixente e culto de fino humor, que eu coñecera xa cando presidía o governo do Val de Aosta; Agurne Barrusa, alcaldesa de Bergara, hoxe como independente pola ilegalización de ANV; e a xovencísima e decote riseira Anara Minguez, concelleira tamén na mesma vila guipuscoana -cando lle comentei o moi nova que era retrucoume con natural ironía, sen deixar de sorrir: "as menos novas están case todas presas". No trato con elas duas, durante eses dous días, corroborei que a prática do humor é, tamén en Euskadi, a millor defensa dos máis febles -e acosados. En dous días, ficariamos moi amigos, e camaradas, os catro.



*****

Ao que chegamos a Vilanova, visitamos a sede central da orgaización da consulta, saudamos aos membros da xunta eleitoral local, e a seguida fomos participar nun acto de peche de campaña nun dos locais habilitados para seren colexio eleitoral ao dia seguinte: a sede dunha agrupación de "castellers", os "Bordegassos Vilanova". Un amplo vestíbulo aberto a seguida a unha sala multiusos cun bar nun recanto e, no curro traseiro, o espazo de adestramento e ensaio para erguer os famosos "catellets" -esas torres humanas que poden acadar até os nove "pisos"- con redesde seguridade como as dos trapecistas nos circos e barras adosadas verticalmente ás paredes para agarrárense a elas os aprendices de "casteller".

O movemento cívico orgaizador da consulta refugara en todas partes ter apoio institucional ningún, nen económico nen loxístico. O traballo fixérano moitos milleiros de voluntari@s por todo o país adiante -uns trescentos en Vilanova. Fixérano gratuitamente durante moitas semanas fóra dos seus horarios laborais, renunciando aos seus tempos de lecer e roubándolle horas ao sono, nunha abnegada actividade frenética desenvolta con humor e entusiasmo inauditos. O finanzamento dos gastos saíra dos petos de cada quen e de aportacións voluntarias de particulares, pequenos empresarios e asociacións viciñais, culturais, desportivas e así seguido. Tampouco aceitaran, con moi escasas esceicións, a cesión de locais de institucións políticas nen das administracións públicas para a ubicación dos colexios eleitorais, inanque algunhas corporacións municipais llelos ofreceran -só nalgúns casos os aceitaran para actos de conclusión da xornada eleitoral, a celebrárense despois de pechados os colexios e rematado o escrutinio dos votos. Así que, en Vilanova, a maioría dos once colexios establecidos estaban instalados nos locais de asociacións análogas á dos "Bordegassos" -de bailes populares, de excursionistas, de peñas desportivas (barcelonistas, claro), un taller-teatro- ou cunha carpa no meio da "rambla" central da vila, ou no bar do hotel onde iamos aloxarnos os observadores, ou até no garaxe particular dun viciño. Todo un recital popular de movilización social solidária -de democracia participativa horizontal e directa.

Na sede dos "Bordegassos", o acto de clausura da campaña foi tamén inusual. Distendido e festeiro, centrouse na información sobre o método de celebración das votacións, a espricación da razón de ser da consulta, e a exortación aos cidadáns participaren nos comicios. Ninguén demandou o voto afirmativo para a independencia -insólito, non si?. Pois ésa, por moi incríbel que vos pareza, fora a tónica de toda a campaña, a consigna que se podía ler nos cartaces, pasquíns e follas volandeiras: participa, vota -en ningures se dicía ao cidadán o que debía votar. De xeito que nesa mesma liña intervimos tamén os observadores -os "témoins", os testemuñas, como prefería dicir o Robert. Eu faleilles, a modo, en galego, despois de perguntar se me entendían. E pisei a raia, xa supoñedes: díxenlles que, no meu cometido, pretendía ser obxectivo e veraz -mais non neutral, senón solidário. Solidário co seu dereito a expresárense, coa sua vontade de decidiren por iles mesmos o seu destino, calquera que fose, mais que fose o que iles mesmos escollesen libremente como cidadáns e como povo. Elemental -agás pra caletres carpetovetónicos, "hélas"!



*****

Ceamos nun bistró moi xeitoso, latricamos até a madrugada, e fómonos para o hotel mortos de cansazo. Uns máis ca outros, iso si: o Robert erguérase en Aosta ás catro da madrugada, despois de durmir só tres horas, pra viaxar en auto a Milano a apañar o avión a Barcelona. Estaba esmendrellado, pero feliz. E ao dia seguinte compría estarmos ás oito en pé: ás nove abríanse os colexios e comezaba o noso labor de observación e control. Tiñamos que visitar os máis diles posíbel durante a mañán, denantes de partir para l"Arboç e, logo, a Vilafranca del Penedès. E sen bebermos cava nas horas de servizo.

[http://www.altermundo.org/o-enguedello-das-caixas-v-blow-up/]
 Outono do 1995. O Parlamento de Galiza enceta o proceso de tramitación e debate dun proxecto de lei da Xunta de Fraga regulador das Caixas de Aforros.

Se na miña pasada entrega ensaiei un "flash-back" e vos fixen dar un pinchacarneiro de costas no tempo -pirueta ben arriscada se non caes de pé- desta tentarei unha ampliación fotográfica do acontecido daquela. Ben sei que o máis probábel é que me ocorra como ao protagonista do famoso -e xenial- filme de Antonioni ao que lle furto o título e lle empresto a idea. Lembrádesvos? Era fotógrafo, andaba a pasear por Black Heath e tirar fotos á toa. Ao lonxe, unha parella flirteaba, ou rifaba, ou cousa polo estilo. Fotografouna tamén. Ao revelalas no seu estudio algo lle chamou a atención. Con sucesivas ampliacións acabou por descubrir un cadáver deitado na herba ao pé dunha cancela: houbera un crime. Volveu ao lugar do feito, mais o cadáver xa non estaba alí. Voltou logo ao seu estudio, mais furtáranlle os negativos. En resumo, éravos máis ou menos así. Ao cabo non ficaban pegadas de que o crime tivese lugar: nen cadáver, nin parella, nin fotos. Como a pelota imaxinaria da partida de tenis "virtual" que están a xogar os comediantes no parque na secuencia final do filme. A pelota invisíbel que, nun lance, se lles vai por riba da cerca da cancha e o protagonista, a requerimento deles, arrecada na herba e devólvellela polo ár, para que reanuden o xogo. Vós diredes logo se ten algo que ver co enguedello das "caixas" -ou non-.

**********

Outono do 1995. O Parlamento de Galiza enceta o proceso de tramitación e debate dun proxecto de lei da Xunta de Fraga regulador das Caixas de Aforros. Non se non trata ­dunha simple reforma da xa existente do 1985, modificada polo tripartito en 1988. Trátase ­dunha lei nova do trinque. Cando menos apreséntase formalmente con tal pretensión. Aproveitarase a ocasión para exercer fraguianamente, ou sexa contundentemente, a competencia exclusiva atribuída nesa materia polo Estatuto de autonomía, mais progresivamente invadida polo poder central nos anos precedentes?

Quiá! Xa de primeiras, a exposición de motivos da nova lei revela -ou confesa- que vai a remolque da locomotora estatal: "viñéronse producindo algunhas modificacións na normativa básica do estado que fan necesaria a adaptación da norma autonómica". Por se non ficase claro abondo, aínda reitera que, ademais da "conveniencia de completar a normativa autonómica" -faltaría máis que non se argüíse un pretexto- é "a necesidade de adaptala ás novidades introducidas na normativa estatal" o que fai "aconsellábel a elaboración dunha norma (…) que abordase todos os temas". O carácter de pretexto do primeiro motivo -o de "completar a normativa autonómica" cunha lei "que abordase todos os temas"- salta á vista desque se examina o contido dos seis títulos do texto legal: ou se limitan a aplicar e desenvolver as novas normas estatais, ou se enredan en redefinicións do xa definido -dende o concepto de caixa de aforros (!) até os de fusión e absorción, por certo encerellados un co outro (!)- ou se perden en vougos asertos declarativos de intencións e carentes de virtualidade preceptiva, ou, sinxelamente, e malia que semelle incríbel, renuncian de xeito explícito a entrar en materia. E non unha materia calquera, senón materias cruciais. Unha mostra: nada menos que no tocante á "organización institucional das caixas" (Tit. II), o lexislador declara paladinamente: "Non recolle o (…) referente a órganos de goberno, pois (…) non é propósito desta lei reformar estes aspectos da normativa vixente" -poisque, claro está, xa fora reformada no 1988 para axustala disciplinadamente ao feitío e medidas do uniforme carpetovetónico confeccionado polas Cortes!

Ampliemos un cacho este negativo. O grupo parlamentar do BNG, en defensa da autonomía lexislativa que nin a Xunta nin o Parlamento están a defender, formula daquela unha emenda á totalidade do proxecto, reclamando a sua devolución á Xunta para que o reelabore en condicións axeitadas. "Operado polas Cortes Españolas, o Goberno Central e o Tribunal Constitucional -dise nesa emenda- o proceso involutivo de domesticación, disuasorio de calquer veleidade no uso pleno das competencias teoricamente exclusivas por parte dos poderes lexislativos e executivos autonómicos que ousaron facelo interpretando nunha dirección positiva o marco constitucional vixente, non debera solprender que avanzase progresivamente a uniformización en materia de Caixas de Aforro", nen que o proxecto apresentado "fose a fin de contas un texto timorato e "homologado" na convención imposta a nível estatal". Inda así, á vista dos seus contidos, "a sorpresa prodúcese, e mesmo reduplicada: o texto que apresenta a Xunta aínda semella máis papista que os papas do poder central". Como mostras, sinálanse varios eidos temáticos primordiais.

Primeiro: o das "intervencións públicas", ou sexa, as normas reguladoras da intervención do poder político galego en uso das súas competencias. O lexislador afirma, moi runfante, que o título que as regula (o III) vén ser, "en realidade, un título novo no que se regulamentan os distintos ámbitos de intervención dos poderes públicos sobre as caixas". Lonxe diso, sinala o BNG, o texto da nova lei "nin sequera fai obxecto de regulación as posibilidades de orientación ou encarreiramento do potencial de xeración de crédito das Caixas cara a obxetivos de investimento acordes ou armonizados coas necesidades obxetivas de desenvolvemento económico e priorización de especializacións produtivas da C.A. galega".

Segundo: a "solvencia" das caixas. Os "coeficientes de solvencia", introducidos por lei estatal do 1992, desprazaran aos "coeficientes de investimento", definitivamente suprimidos no 1993. A nova lei galega limítase a "traducir" as normas estatais. "Fortaleza financeira e solvencia -di o BNG- consitúense asi pois nos obxetivos prioritarios das Caixas, como garantía da sua actividade e condicións imprescindíbeis pra acadaren outras metas". E engade: "Non parece que, a partir deses plantexamentos, resulte doado que as Caixas poñan en valor as súas peculiaridades e vantaxes xenuinas a respeito doutras modalidades de intermediarios financeiros para executaren unhas políticas de operacións activas propiciadoras do finanzamento de investimentos reais e máis acopladas ás obxetivas necesidades da base económica do noso país" -poisque, "no proxecto de lei apresentado, nada figura ao respeito". Polo demais, o único control concreto esplicitado (a.39) é a -só potestativa- "necesidade de autorización previa" da Xunta "para os investimentos en inmobles, accións, participacións ou outros activos monetarios, a concesión de grandes créditos ou a concentración de riscos nunha persoa ou grupo": se os sucesivos governos dos trece anos decorridos dende aquela tivesen exercido ese control, estarían as Caixas na "delicada" situación na que se achan agora? E senón, quen é o responsábel (político) desa situación?

Terceiro: as "cotas participativas". Configúranse como instrumentos para a dotación de "recursos proprios", e proclámase a "salvagarda plena da natureza" das Caixas -esplicítase que non outrogarán "dereito político ningún" aos seus titulares. "Mais -sinala o BNG- o trasunto subxacente da custión dista de estar claro" e xa ten provocado "suspicacias e receios no proprio ámbito das Caixas", á vista de "procesos acontecidos xa en Italia e en curso de acontecer na Gran Bretaña, que en definitiva consisten na penetración da banca privada no tecido orgánico das Caixas, coa conseguinte desnaturización e inclusive desparición delas como segmento aparte, peculiar e diferenciado dentro do sistema dos intermediarios financeiros". O aviso fica dado xa, portanto, á altura do 1995 -e con este retrouso: "quen poden ter interese en subscribir tales cotas (participativas) nas condicións económicas e técnico-financeiras que legalmente se establecen, carecendo os seus titulares dos dereitos "políticos"…" (?).

Cuarto: a "obra benéfico-social". Regúlase, si. "Mais, despois dunha migalleira regulación dos aspectos cuantitativos das dotacións" con ese destino, resulta que, "en troques, o deseño legal dos aspectos cualitativos contén abondosas ambigüidades e mesmo indefinicións" -a empezar por "que destinos dados a excedentes das Caixas terán a consideración de obra benéfico-social". En realidade, o interesse da Xunta vai por outro camiño: "alimentar circuítos paralelos aos dos Orzamentos Xerais da C.A., que cubran a dotación de servizos públicos sociais, culturais, educativos e até de promoción económica" -ou sexa, que lle aforren ao erario público fondos que só a traveso da legalidade parlamentaria dos Orzamentos públicos deberan asignarse "a cometidos irrenunciábeis e indisociábeis da función pública". Outro aviso inútil, non si?

En fin: "O resto dos contidos do proxecto de lei -advirte o BNG- resultan virtualmente irrelevantes. Digámolo dun xeito gráfico: o resto e nada veñen ser, prao caso, a mesma cousa". E, como pedra de escándalo, a xa referida renuncia expresa a regular acaidamente os órganos de representación e decisión das caixas galegas en procura dunha necesaria "clarificación e normalización a nivel da C.A. galega".

Naturalmente -disque a democracia non é o goberno do povo, senón das maiorías sen consideración das minorías, anque representen a metade menos un- nin o proxecto foi reelaborado, nin se aceptaron tampouco as normas alternativas concretas propostas polo Bloque Nacionalista Galego en emendas parciais. A omnisciente maioría fraguiana comportouse como o que realmente era: autista. As consecuencias perniciosas abrollan agora.

**********

Coda. No entanto, esa lei galega do ano1996 criou un interesante mecanismo de control das Caixas, anunciado na exposición de motivos e estatuído nunha disposición adicional: "consiste na creación dunha unidade administrativa, no seo da Consellería de Economía e Facenda, profesionalizada e capaz de levar adiante o control de toda a normativa contida na presente lei, así como de se coordinar cos órganos competentes da Administración do Estado". De acordo. Pois logo, que andou a facer esa parella da garda-civil político-administrativa durante estes trece anos? Xogar aos biosbardos, facer a vista gorda, praticar a complicidade? Sospeito que esa parella nunca vai parir a resposta -se non lla sacamos con fórceps os cidadáns-.

[http://www.altermundo.org/o-enguedello-das-caixas-iv-flash-back/]

 No vran do 1985, portanto aínda na primeira lexislatura da recén estreada Autonomía política galega, o Parlamento de Galiza madrugou en aprobar unha lei -Lei 7/1985 de 17 de xullo- reguladora das Caixas de Aforros.

Tanto das que tiñan o seu domicilio social na Galiza como tamén das actividades, no territorio galego, das que o tiñan fóra. A nosa cámara de representantes amostrábase así dilixente en exercitar o mandato competencial lexislativo conferido polo Estatuto de Autonomía que, no punto 5 do apartado I do seu artigo 30, incluía ás "institucións de crédito corporativo, público e territorial e Caixas de Aforros" nas materias de "competencia exclusiva" da Comunidade Autónoma galega. Compre dicir que Camilo Nogueira, coa sua tenacidade característica, tivera bastante que ver co logro da inclusión desa competencia na carta autonómica galega, xa dende o proceso de elaboración do famoso "Estatuto dos dezaseis", precedente xerminal -e máis ambicioso por certo- do texto que finalmente aprobarían as Cortes españolas e entraría en vigor no 1981.

Para esa declaración de "competencia exclusiva", o devandito artigo 30 invocaba os "termos do disposto nos artigos 38, 131, 149.1, 11 e 13 da Constitución" española. E o único marco normativo limitativo do exercizo desa competencia exclusiva era iste: "De acordo coas bases e a ordenación da actuación económica xeral e a política monetaria do Estado". Reparemos na literalidade dese enunciado: o linde competencial sinálao o respeito ás "bases" ordenadoras a nivel do Estado da sua política macroeconómica, como conxunto -"actuación económica xeral"- e, dentro dela, da política monetaria -tamén macroeconómica e xeral, portanto. Insisto: trátase, daquela, das bases e ordeación xeral -por certo que a Constitución (a.149.1, 13º) di literalmente "coordenación", que non é idéntico a "ordenación"; e di "da planificación xeral da actividade económica", que tampouco é o mesmo ca "actuación económica xeral". Mais, ao caso: non se trata, portanto, da regulación normativa concreta e polo miúdo das materias confiadas en "competencia exclusiva" á nosa autonomía -poisque doutro xeito, evidentemente, estaría de sobro, por valeiro de contido efectivo, o establecido como competencia propria polo Estatuto, e que fora asumido e convirtido en lei orgánica do Estado polas proprias Cortes.

Á par da regulación das Caixas, figuraban no mesmo artigo 30 -figuran aínda, poisque o Estatuto non foi abolido, derrogado nen legalmente demoucado, que eu saiba- como materias de competencia exclusiva "nosa" a industria, a agricultura e gandería, o comercio interior (pontos 2, 3 e 4), e até esta xoia de "welfare economics" keynesián, paradigma daquela aínda non esborrallado pola barbarie ultra-liberal (ponto 6): "Sector público económico de Galicia". Por certo que o apartado II dese artigo decretaba inclusive que "a Comunidade Autónoma galega participará, tamén, na xestión do sector público económico estatal" ubicado en territorio galego -e relembremos que, naquela altura, formaban parte dese sector empresas e factorías do INI como Bazán, Astano, As pontes, San Cibrán, e así seguido. Inciso: qué fica efectivamente en vigor de todo iso? Úlo o "sector público económico galego"? Cándo e ónde chegou a participar a Xunta nas empresas públicas estatais antes de seren regaladas ao gran capital privado ou á contorna dos buscóns azanaristas?. Úlo o exercizo de todos eses eidos competenciais exclusivos polas sucesivas maiorías parlamentares e governos da Xunta, ostentados polas "forzas de ocupación" da dereita española durante vintetrés dos vinteoito anos que levamos de "autogoverno" ou, se preferides, de "governos autistas"?. Pero prosigamos.

O que dotaba de sentido "común" a ese conxunto de materias competenciais exclusivas érao a posibilidade de elaborar, artellar e vertebrar unha política macroeconómica antónoma, axeitada á peculiar realidade socieonómica do noso país e capaz de remediar a patoloxía do noso subdesenvolvemento -aínda dentro das escasas marxes permitidas pola Constitución. Esa pretensión traducíase en norma estatutaria no ponto primeiro dos enunciados nese mesmo artigo 30: "Fomento e planificación da actividade económica en Galicia". Verdade que se fixo uso dese precepto?. Verdade que os sucesivos governos e maiorías parlamentares autónomas foron esforzada e patrióticamente dilixentes en planificaren a ordenación e desenvolvemento socioeconómico do benestar da nación galega e dos seus cidadáns? Tal "como en Irlanda, como en Irlanda", que bradaba o católico Brañas tan adorado polo fraguismo? Acaso non se fixo uso para tan "galeguista" finalidade do preciosísimo instrumento financeiro que era a rede das "caixas" -de Pandora- galegas? -non riades, que o conto é triste, escribira o "irmán Daniel", e fixéralle eco saloucante Cabanillas: "na praia de Rianxo caían como bágoas as estrelas".

O certo é que, dos artigos da Constitución invocados polo "noso" Estatuto no devandito artigo 30, cáles chegaron a aplicarse ou tan sequer respeitárense?. O 38 recoñece a "liberdade de empresa no marco da economía de mercado", e compromete aos poderes públicos a garantiren "o seu exercicio e a defensa da produtividade", mais condiciónao a que sexa "de acordo coas esixencias da economía xeral e, cando corresponda, da planificación". Úla?. O 131 asevera que "o Estado, mediante lei, poderá planificar a actividade económica xeral para atender ás necesidades colectivas, equilibrar e harmonizar o desenvolvemento rexional e sectorial e estimular o crecemento da renda e da riqueza e a sua máis xusta distribución" Maravilloso: fíxoo, non si? Pero hai máis, no ponto 2 desa mesma norma constitucional, establécese o compromiso de que "o Goberno elaborará os proxectos de planificación de acordo coas previsións que lle sexan subministradas polas Comunidades Autónomas". Nunca os sucesivos governos do Estado obedeceron ese precepto constitucional. É máis: "A tal fin constituiráse un Consello, cunha composición e cunhas funcións que se desenvolverán por lei" -remata ese artigo. Criouse, si, o Consello Económico e Social, por lei de 1991 -mais nunca funcionou operativamente, e nunca se chegou a darlle presencia nil á flamante Comunidade Autónoma galega, nen sequer no apoxeo do esplendor fraguiano: eu reclamárallo cando do famoso "diálogo institucional", e il confesárame a sua impotencia política no asunto.

Coidaredes, se cadra, que isto pouco ten que ver co enguedelllo das "caixas": pois xa vedes en cal contexto se situa en orixe ese eido competencial autónomo, a sua razón de ser, os atrancos políticos ao seu exercizo, o desleixo dos ocupantes das institucións galegas responsábeis de exercelo, e a xestación do proceso que desembocaría no enguedello actual. Prosigo, logo?

Etabamos en que a primeira lei de Caixas galega era de xullo do 1985. No Estado, o Psoe gonzalista áchase en pleno apoxeo: primeira lexislatura de governo con maioría absolutísima. Pois ben, cousa dun mes máis tarde, en agosto dese mesmo ano, promúlgase unha lei das Cortes españolas (Lei 31/1985) , que non se ocupa de regular as bases nen a ordenación-coordenación da planificación-actuación económica xeral nen tampouco da política monetaria macroeconómica -conforme vimos que reservaba a Constitución ao poder central. Non. Esa lei impón o "Regulamento das normas sobre órganos rectores das Caixas de Aforro". Así comenza a intromisión, a invasión dese eido competencial declarado "exclusivo" polo Estatuto de Autonomía de Galicia. Así enceta o poder central o proceso de uniformización dunha morfoloxía tan diversa e tan vencellada a cada peculiar realidade socio-institucional e orixe fundacional como é o deseño orgánico desas entidades non mercantís de economía social que son as caixas de aforros -diversidade ben marcada aínda, naquela altura, mesmo dentro do pequeno pero polimorfo universo galego.

Pero no ronsel desa lei navega logo -faltaba máis- o Tribunal Constitucional, como buque-escolta do governo central dedicado a botar cárregas de profundidade contra calquera das "nacionalidades históricas" que pretenda exercer as suas competencias políticas. O Tribunal é lento, pero seguro, no seu labor de cancerbero do Estado unitario de sempre, disfrazado de "descentralizado": a nosa nación-sen-estado ten declaradas potestades moi lindas, a condición de que non as exerza máis que pra aforrarlle choio administrativo ao poder central -xa se sabe, algo así como unha deputación supra-provincial, con caciques incluídos. E o T.C. dicta duas sentencias no mesmo día, o 22 de marzo, do 1988. Unha delas arremete contra a lei galega das Caixas, a de xullo do 1985, e anúlalle un feixe de artigos. A outra, por se acaso non abondase con iso, atribuelle "carácter básico" a determinadas normas da lei estatal intrusista no tema dos órganos das Caixas, a de agosto do 1985 tamén.

En Galiza governa, neses intres, o malpocado "tripartito" -Psoe, CG, PNG- presidido polo infeliz Fernando G.Laxe, sospeitoso en Madrid por ter sido outrora "pexego" (do PSG), e odiado en Génova por ter ousado apresentar, e por riba gañar, unha moción de censura contra a inefábel "Xunta de Albor" -aquela á que lle cantabamos "no cortello está millor", lembrádesvos?. E ese governo da Xunta baixa as cirolas perante o T.C. e apresúrase a tramitar no Parlamento un proxecto de lei de modificación da lei galega de Caixas do 1985. A exposición de motivos dese proxecto de lei é patética. Ten dous breves paragrafos. O primeiro dá conta das sentencias do T.C. atentatorias contra as competencias estatutarias do Parlamento e a Xunta de Galiza -ou sexa, as suas, as dese governo tripartito investido un ano antes por ese parlamento. O segundo confesa as suas culpas e fai acto de atrición, coma os encausados pola Inquisición de outrora e de arestora: "Co fin de lles dar cumprimento ás Sentencias mencionadas, compre proceder á adecuación da Lei galega ás resolucións das mesmas, mediante a supresión das custións declaradas inconstitucionais e a modificación da redacción daqueles artigos nos que o texto orixinario (…) é incompatible coa normativa declarada básica". Abraiante, poisque o único inconstitucional dese asunto érano as sentencias do tal Tribunal Constitucional da Inquisición celtibérica. O BNG tiña un só deputado na cámara: ben sabedes que era eu mesmo. A emenda de totalidade e devolución que apresento daquela tiña un texto moi breve tamén -e mesmo tamén patético, a fin de contas: "este Proxecto de lei -argüía- significa un autorrecorte de competencias promovido pola actual opción no poder". A demouca ou auto-castración da primeira lei galega das Caixas consumouse o 25 de abril do 1989: quince aniversario da revolución portuguesa "dos cravos". Daquela non había, que se soubese, crise nen buracos negros nas institucións financeiras galegas de aforro "popular". Mais xa comezaba a prepararse o asalto do poder central a esa cidadela ubicada fóra do seu feudo. Remataba así o primeiro acto da traxicomedia que tería como desenlace o actual enguedello das "caixas"… de Pandora. O segundo contareivolo outro día, se queredes. Agora voume a Madrid -a conspirar.

[http://www.altermundo.org/o-enguedello-das-caixas-iii-capital-do-norte-capital-do-sur/]

Non me non reprendades. Non esquecín aquilo de que "o capital non ten patria" -nin falla que lle fai.

Inda menos agora que non precisa pasaporte para atravesar fronteiras, e mesmo conseguiu o don da ubicuidade refugado até agora aos simples mortais. Mais o caso é que nin o norte nin o sur son "patrias". Nin sequera son "localidades". Simples pontos cardinais, referentes extremos pra fixar a latitude da posición na esfera, na bóla do mundo. Nada que poida dar pé a "patriotismo" nin sequera "localismo" de caste ningunha. Só a fixar posición(s) na esfera -e naturalmente, chegado o caso, a guerras de posicións, iso si. Guerras, por certo, tanto máis cruentas e devastadoras, con tanto máis vítimas civís e "danos colaterais", canto meirande sexa a envergadura e potencia de fogo dos antagonistas e a dimensión do espazo xeonómico convertido en escenário bélico -e non á inversa. Causan moitos máis destragos as guerras no seo dos oligopolios, ou mesmo antre as grandes corporacións que se disputan un mercado de competencia monopolística, do que antre os minúsculos actores do mercado de competencia perfecta imaxinado nos tratados académicos de microeconomía. Para empezar, dos "minúsculos" caídos en combate ninguén se ocupa: é a lei da competencia, díselles -é "lei de vida", vénselles dicir. Agora, dos grandes, os máis grandes, e os mastodontes, teñen que ocuparse os poderes políticos, os Estados, ou a mesmísima "comunidade internacional": de "reflotalos", pór a salvo aos seus comandantes, repoñer baixas e perdas, xestionar a desfeita, financiar a reconstrución -e todo ás costas de todos nós, os cidadáns do común, os que padecemos primeiro a acción despótica dos magnates, sufrimos logo inermes os destragos da guerra, e aturamos ao cabo os custos do salvamento dos guerreantes e da reconstrución do escenario bélico. Até o seguinte episodio. Porque na economìa capitalista si que resulta certo que a política é a continuación da guerra por outros medios -en sarcástico investimento dos termos do requilorio famoso de von Klausevitz.

E que ninguén remusgue, que a ninguén do común se lle ocurra preguntar: e logo os grandes non teñen que ser solventes, eficientes e competitivos, a lei da competencia non rexe para eles?; non teñen que apandar coas perdas os seus donos, como calquer comerciante do común que se arruina?. Será fulminado por iñorante, por non entender que está en xogo o "interese social" e a estabilidade do sistema. De xeito que a mellor defensa non consiste en seres eficiente, senón en seres grande, canto máis mellor, até converter os resultados da túa ineficiencia en problema de Estado e ameaza de crise do sistema: daquela terán que sacarche as castañas do lume queiran que non. Así que, se tes buracos nas contas por seres imprudente, incompetente ou mal xestor, xúntate con outros coma ti, proponlles unha fusión, metede nun mesmo saco as perdas vosas todas, e ide reclamarlle ao Estado salvamento e protección: iso chámase un SIP -sistema institucional de protección. É unha variante instrumental dun proceso que antes tiña un nome máis sinxelo e diáfano: concentración e centralización do capital e o poder conómico -conxénito ao capitalismo, á sua lóxica e ao seu desenvolvemento histórico.

Claro que, á longa, ese proceso acaba coa competencia e co mercado mesmo. Mais, alguén cre que eles cren niso da concorrencia perfecta e no mercado omnisciente que impón as súas regras de xogo obectivas aos actores todos que nil concorren? Sabémolo ben os usuarios de enerxía elétrica, que agora podemos escoller entre distintas empresas "comercializadoras" desa enerxía, pero non entre diferentes prezos e calidades do servizo, porque todas ofrecen os mesmos contratos "de adhesión" coas mesmas condicións leoninas e atrácannos coas mesmas tarifas abusivas, como se a luz e a calor fosen bens de luxo para millonarios caprichosos e, polo tanto, prescindíbeis para as xentes do común: son persoas xurídicas distintas, mais un só leviathan verdadeiro. E sábeno moi ben, sobre todo, os apóstolos ultraliberais do mercado e a competencia: o mercado ideal para eles é aquel no que unha soa megaempresa global ocupa o mercado mundial do produto que ela ofrece, e portanto non ten competidor ningún -ou sexa, o "mercado inexistente" ou, máis fino, o "mercado virtual", equivalente á reinvención dunha economía con planificación central, só que á marxe do poder político e con racionalidade antisocial. Na banca, o mesmo. Mellor dito, a banca, nisto, raia na perfección: o produto que vende sono os cartos, o diñeiro mesmo, e produce o diñeiro cos cartos dos demáis, non cos seus proprios. Na era ultra-liberal, o capital-diñeiro -ou sexa, o capital bancario ou "financeiro"- acadou a hexemonía sobre os demais -o industrial e o comercial. E comezou a enredar co seu xogo preferido: producir "borbollas"… até rebentar. Ou sexa, especular co diñeiro nos mercados financeiros, no canto de finanzar con il investimentos produtivos na economía real -único lugar onde se enxendra valor incorporado aos produtos que logo se trocan por diñeiro.

É algo elemental, e até o dixera Machado, coido, que era poeta e non banqueiro: "solo el necio confunde valor con precio". Gañar diñeiro sen producir valor só pode facerse á conta dos que o producen. A especulación é un parasito da vida económica, e cando os parasitos proliferan nun organismo chúchanlle as enerxías, cáusanlle anemia e poden acabar por matar o ser vivo que os padece -sexa vexetal, animal ou… social. Mesmo por iso, Keynes, que era, el si, economista e non poeta, pretendía, co seu sistema, levar a cabo a "eutanasia do rentista", como terapia profiláctica para salvagardar a saúde económica das sociedades. Mais a globalización financeira ultraliberal fixo todo o contrario: converteu o sistema económico mundial no paraíso dos rentistas, dos especuladores -dos parasitos. A tódolos niveis e en tódolos chanzos do sistema, até as pequenas industrias achuchadas polos intereses dos créditos, os pequenos comercios esganados polos alugueres dos locais, os asalariados afogados polas hipotecas das vivendas. Agora ben, reparade. A rede veicular do andacio parasitario foino o aparato circulatorio do sistema: dende os mercados bursáteis metropolitáns, co corazón en Wall Street, á rede arterial e venosa da banca e demáis intermediarios financeiros. O plasma ou fluxo sanguíneo portador do virus parasitario foino o capital-diñeiro -o financeiro- e non o capital-produtivo -o industrial. E o vento que difundiu o andacio por todo o sistema-mundo veu do norte, non do sur.

Así que, ao cabo e con todo, haivos norte e haivos sur neste enguedello. E capitais "do norte" e "do sur", tamén, e a diferentes escadas cartográficas e latitudes da economía global. Tamén, polo tanto, na cartografía das "caixas". E tamén no arco das latitudes intra-galegas do capital. Si, hai capital "do norte" e capital "do sur" mesmo tamén no liliput galego. E non é, en principio, custión de localización xeográfica nin de "localismo" -inda que lle cadre ter esas proxeccións. Non: é custión de índole ou morfoloxía do capital. Simplificadamente: o capital do norte é primordialmente capital-diñeiro; o do sur, industrial. Cadra logo tamén que o corazón financeiro do país está no norte, e no sur o corazón industrial. A realidade simplificada neste esquema non é de hoxe: veuse xestando dende un século atrás. E esa realidade, na súa dinámica evolutiva, condicionou e incidiu no proceso de conformación da idiosincrasia, estratexias financeiras, estrutura funcional e modalidades operativas de relación co contorno socioeconómico peculiares e diferenciais das dúas únicas caixas hoxe existentes en Galiza, e nomeadamente das entidades matrices dos procesos de fusión-absorción xa operados até hoxe -que en tres decenios reduciron o censo de sete a dúas se, coas presas, o meu caletre non reconta mal.

Hai preto de tres lustros, cando, a mediados dos noventa, se abordou a reforma da lei galega das "caixas" -ocasión perdida de innovar cunha normativa que tería evitado boa parte dos problemas actuais, como queriamos os nacionalistas- xa se escoitaba o balbordo, inda afastado, do asalto bancario ás "caixas" que acontecera noutras latitudes europeas, xa se abesullaba o cabalo-de-troia que podían volverse as "cotas participativas" para unha ulterior conversión desas entidades da economía social en sociedades por accións capitalistas, e xa tamén soaban trompetas, inda con surdina, chamando á fusión das catro "caixas" entón existentes -Galicia(Coruña), Ourense, Pontevedra e Vigo. Eu, como portavoz do Bloque no noso Parlamento, estudara a fondo e arrecadara asesoramento científico abondo sobre esa problemática. Tamén solicitara interlocución directa e franca con cada unha das catro entidades: unhas aceitárana e outras deran a calada por resposta -non vou desvelarvos cales foran unhas e outras. O caso é que conseguín analizar os seus balances, a estrutura das súas operacións activas, e ordear ao cabo a sua tipoloxía, nun leque que tiña nunha estrema á de Ourense e na outra á de Vigo. Ourense viña ser a máis "tradicional", e tamén a máis embarcada daquela en operacións financeiras especulativas. Vigo, todo o contrario: a máis comprometida en finanzar investimento produtivo no tecido industrial do país, a empezar polo do hinterland vigués e o complexo mar-industrial galego -mais non só. Lémbrome dunha pintoresca anécdota do Vitorino Núñez, un día en conversa no Parlamento, dicíndome alporizado como Caixa Vigo arrecadaba liquidez no "interbancario" cando os tipos andaba polas nubens -Ourense, por suposto, "investía" no interbancario unha porción descomunal dos seus recursos, operación moi lucrativa pero absolutamente estéril para a malparada economía da provincia e do país. Cando, pouco despois, presións "políticas" espúreas forzaron a fusión das "caixas sul" que deu a luz a Caixanova, eu preguntábame que consecuencias tería aquel casoiro forzoso das dúas entidades máis distantes entre si nas opcións alternativas pola especulación ou polo finanzamento produtivo da economía real.

Alén doutras connotacións e implicación que hoxe vos aforro, direivos que a fusión que agora se pretende non resolve nada que non se poida resolver con outras fórmulas e vieiros, e só criará novos problemas que, se non saltan ao escenario no imediato, rebentarán no seu día. E non é un problema de "localismos" -inda que o localismo sexa doenza crónica no seo das necias, pitoñas e alienadas clases dirixentes indíxenas, tántas veces doentes de pailanismo vilego, que non aldeán. Nin de protagonismos vaidosos -malia que habelos háxaos. Sexamos analíticos e non badocos. Gayoso e Méndez son dúas mentes financeiras moi distintas. Mais non só polas suas respectivas personalidades intelectuais, profesionais e humanas. Tamén, e sobre todo, polos diferentes e até case antitéticos contextos peculiares nos que se forxaron as súas traxectorias á fronte de cadansúa entidade. Haivos capital "do norte" e capital "do sur", reitero. E as súas diferentes lóxicas pódense artellar nunha política financeira pública autónoma e autótona, ou sexa, nacional galega, hoxe inexistente nas institucións políticas de autogoberno. Mais, como a auga e o aceite, comprimidas e mexidas a fortiori nun recipiente fechado ao baleiro, non haberá quen as faga emulsionar.

[http://www.altermundo.org/o-enguedello-das-caixas-ii-fision-que-non-fusion/]

no canto de encetaren unha liña tan sequer reformista, de retorno a esquemas neo-keynesiáns -por caso, na versión green new-deal propugnada polo Nobel Stiglitz e compañeiros mártires- de regulación macroeconómica da demanda e oferta globais, o sistema monetario e os mercados de capitais, no canto diso, digo, teiman no recetario ultra-liberal que fracasou clamorosamente nos tres últimos decenios.

Pois si: fisión, que non fusión -qué con-fusión!. Vou polo atallo, para recuperar o tempo perdido co apagón do outro dia. Quero dicir que é un proceso de fisión, e non de fusión, o fenómeno que, encubertamente, se pretende desencadear coa solerte cerimonia da confusión montada arredor do asunto das "caixas". Nese enguedello inestricábel para nós, as xentes do común, o que está en xogo é a desintegración da estrutura nuclear do peculiar modelo de entidades financeiras que aínda son as "caixas populares de aforros", como deseño nidiamente diferenciado, e mesmo orixinariamente antitético na sua índole, da banca privada dentro do universo dos chamados "intermediarios financeiros". Simultáneamente, trátase de que esa desintegración aniquile o único instrumento de intermediación de que dispoñen institucións políticas de poder autónomo como as galegas, para veiculizaren unha política crediticia concebida en clave de desenvolvemento socioeconómico endóxeno do país que governan, e non das metrópoles coloniais do imperio e as suas sucursais. Como eses dous obxetivos desintegradores son socialmente inconfesábeis e, no marco constitucional vixente, indefendíbeis, os poderes financeiros e políticos celtíberos que pretenden semellante aduanada fan aplicación do moi castelán requilorio de "aprovechando que el pisuerga pasa por vaya-usté-saber-donde", e utilizan para os seus renartes fins o pretexto dos desperfectos causados pola crise enxendrada en e por "a globalización financeira" na finca particular dos intermediarios idem: redimensionemos, concentremos, centralicemos! -é a imaxinativa consigna, tan vella, monótona e reincidente como a história mesma do capital bancario e financeiro e a famosa "destrución criativa" schumpeterián, ou sexa, destrución social criativa de lucros para os destrutores. E hala!. Recéitanse os mesmos fármacos que inocularon a doenza e enxendraron a crise-pandemia -á que eu ousaría chamar "o SIDA financeiro" deste período de entre-séculos. E para despistar, como nas obras públicas, póñense grandes cartaces que avisan: "Fundimos pra vostede, desculpen as molestias" -no canto de "Afundímolos a vostedes, é o noso interese", que sería veraz pero suicida. O caso é que a xente non se decate de que se volve tentar remediar o rebentón dunha "borbolla" financeira insuflando ár noutra meirande -e de que eses fármacos empezoñan, no canto de curar. Mais, ben pensado, vaiamos por partes e a modiño, que as presas non valen se queremos desencerellar o enguedello.

************************

A índole das "caixas", primeiro. É ben sabido, mais convén recordalo, poisque disto nen se fala -millor dito, silénciase coidadosamente- polos protagonistas da cerimonia de confusión, é dicir, os poderes promotores do proceso de "reconversión" desintegradora da estrutura nuclear dese tecido financeiro. En orixe, as caixas nacen no seo e no espazo social das clases populares sometidas ao poder do capital e á sua lóxica -esplotación, lucro, apropiación e acumulación do valor escedente enxendrado polos que só dispoñen da sua forza de traballo nas relacións de produción e distribución capitalistas. Nacen como tantas outras fórmulas e artiluxios de auto-defensa das clases traballadoras e subalternas, sexan cooperativas, mútuas, pósitos e así seguido. Un repertorio de fórmulas e trebellos de morfoloxía moi diversa, mais moi análogos na súa índole medular: a finalidade social e non mercantil, a lóxica da cooperación e non da competición, da cobertura de necesidades e non do lucro empresarial. No seu deseño orixinario, as caixas son institucións alternativas á banca capitalista: nacen como "fundacións", non como "empresas"; como entidades de aforro para os que teñen pouco que aforrar, de crédito para os que teñen pouco co que responder, ao sumo algo que hipotecar, obxetos que pignorar -de aí a sua frecuente simbiose orixinaria de funcións como "caixas populares de aforro" e "montes de piedade". As fórmulas populares de institucións de aforro, creto ou axuda mútua varían conforme ás diferentes clases sociais conexas con distintos espazos e culturas de actividade produtiva primordial, mais teñen en común a índole da sua lóxica pre-capitalista ou non-capitalista. Conviría revisitar as páxinas de "El crédito agrícola", a monumental obra en sete tomos de Joaquin Díaz de Rábago, contemporáneo e amigo de Brañas, concebida no contexto da Galiza finisecular do dezanove, maiormente labrega, mariñeira e artesán, só xerminalmente obreira, para comprendermos o escenario social que dota de sentido ao fenómeno peculiar das caixas de aforro nos medios populares urbáns.

Ben sei: hai unha distancia sideral antre o que eran as caixas nas orixes e o que son agora -se fosen como daquela, non serían presa cobizada por poderes bancarios e políticos nen, xa que logo, se tecería enguedello ningún para reconvirtilas, desintegralas e engulilas no buraco negro da rediviva globalización financeira. Mais, precisamente, se o "cartel" dos banqueiros e políticos coaligados en santa alianza arma esta de-dios-es-cristo para engulilas e dixerilas, é mesmamente porque resultan ser un "corpo estraño" na anatomía do moloch financeiro, unha substancia perturbadora da fisioloxía do seu sistema circulatorio. É porque, malia todalas metamorfoses experimentadas no seu xigantesco proceso de crecemento, a natureza esencial orixinaria das caixas, o seu código xenético, segue a estar impreso na sua estrutura nuclear -e resulta incompatíbel coa lóxica da chamada "finanzarización" ou, digámolo en prata, o predominio da especulación, que determina a dinámica dos actores e os mercados financeiros no actual sistema globalizado. Quero dicir: as caixas non son entidades mercantís con fins de lucro; non son sociedades anónimas por accións; non reparten beneficios en forma de dividendos aos accionistas; non cabe nelas que unha familia ou un grupo minoritario controle a maioría do capital, a xunta de accionistas e o consello de administración; os excedentes obtidos na sua actividade -o equivalente dos beneficios empresariais- só poden destinarse a gastos e/ou investimentos en "obra social" ou a reservas; na sua estrutura orgánica teñen representación -con variantes segundo sexa a sua constitución fundacional- diversos sectores sociais, empresariais e laborais, e máis, no seu caso, institucións polìticas de goberno locais ou territoriais….Iste, cando menos, é o deseño institucional das caixas: igualiño ca un banco calquera, o do botin ou calquer outro, non si?. Fóra lerias: as caixas son, teórica e legalmente, un instrumento potencialmente perfeito para unha política financeira de benestar económico e social ao servizo dos cidadáns nunha sociedade e un rexime político democráticos. Por riba, o Estatuto de Galiza, no seu artigo 30.5, atribúille ao Parlamento e o Governo (Xunta) galegos a competencia exclusiva na regulación das "institucións de crédito corporativo, público e territorial, e Caixas de Aforros". Comezades a pillar o fio do enguedello, xentes galegas do común coma nin?.

O problema real das "caixas", no seu trasunto profundo, é político, e non financeiro, menos aínda técnico-financeiro -malia que sexa financeiro o factor desencadeante dos "apuros" polos que están a pasar. Factor desencadeante non enxendrado, por certo, no eido peculiar das caixas, senón da banca privada. E non da banca periférica, senón da xigantesca banca ínsita no corazón do Sistema Dólar-WallStreet -en termos do xenial Peter Gowan finado este verán- que se afundíu o ano pasado coma o Titanic, e polo mesmo ca o Titanic: por soberbia temeraria dos seus comandantes. Certo que o andacio pegou tamén nas caixas, en diferente medida segundo os casos: precisamente tanto máis canto máis se alonxaran dos comportamentos congruentes coa lóxica da sua específica natureza peculiar, e tamén canto máis fixeran incursións no mercado internacional do diñeiro e se aventuraran nos tipos de operacións que resultaron ser irresponsábeis e causantes do rebentón do sistema financeiro mundializado -e falaremos algo disto no sucesivo, se me permitides proseguir coas entregas destas miñas matinacións.

Mais o cerne do problema das caixas é político, insisto. En duas dimensións, cando menos, que hoxe limitareime a enunciarvos. Unha, a reacción dos poderes políticos perante a crise: no canto de encetaren unha liña tan sequer reformista, de retorno a esquemas neo-keynesiáns -por caso, na versión green new-deal propugnada polo Nobel Stiglitz e compañeiros mártires- de regulación macroeconómica da demanda e oferta globais, o sistema monetario e os mercados de capitais, no canto diso, digo, teiman no recetario ultra-liberal que fracasou clamorosamente nos tres últimos decenios. E así, no canto de aproveitaren a ocasión para restauraren as funcións de economía social que son xenuinas das caixas, empúrranas cara o rego da banca de negocios desregulada ou con regulacións feitas a medida da sua depredadora cobiza. Outra, o proceso de liquidación e derrubo do famoso Estado constitucional das Autonomias, que está en curso no contexto da creba do "pacto constitucional" e descomposición do actual rexime político: porque as competencias autonómicas dificultan institucionalmente a homeneixación e uniformización do "mercado único" en clave ultraliberal, tanto no ámbito interno do Estado español coma en canto peza desa Unión Europea filla bastarda do antidemocrático Tratado de Lisboa. Nesa operación está, como xefe de brigada da fontanería doméstica celtíbera, o tal Fernández Ordóñez -ese quiste reaccionário, resíduo franquista "neo-con", que constitue unha vergoña pública para un goveno que se pretende socialdemócrata. Mais dixen que só ía enunciar esas duas dimensións, e vou cumplir: paro por hoxe. Deica o dia que vén.

[http://www.altermundo.org/o-enguedello-das-%E2%80%98caixas%E2%80%99-i-fusion-ou-fision/]

A fusión implica un cambio de estado da materia; a fisión atinxe á sua estrutura nuclear. A fusión muda un corpo sólido nun fluido líquido; a fisión desintegra os seus átomos.

Porque non é o mesmo –sabémolo tod@s, mesmo eu que non son físico. A fusión implica un cambio de estado da materia; a fisión atinxe á sua estrutura nuclear. A fusión muda un corpo sólido nun fluido líquido; a fisión desintegra os seus átomos. A fusión require enerxía -calórica; a fisión enxéndraa -transforma materia en enerxía. E poderiamos seguir -mais coido que abonda. Porque ben imaxinades e comprenderedes que, pesia ás aparencias, non estou tan tolo como para aventurarme polos vieiros da saudade na física, da que non sei máis ca o que adeprendera nos remotos tempos do famoso bacharelato aquel dos sete cursos enciclopédicos, cun pouco de case tódolos saberes sen chegar ao consabido extremo do saber nada de todo do xeneralista modélico antitético do saber todo de nada do especialista absoluto. Non, iso déixoo praos ‘políticos’, onde os hai desas dúas castes estremas, e só desas duas. Non, non. Pesia as aperencias, repito, a cousa vai, ou pretende ir, inanque sexa bulreira e metafóricamente, das ‘caixas’.

Ou se cadra debera ir de Pandora, a que disque destapou aquela tan famosa –poisque de Pandora resultan ser imitadores, que non discípulos, os banqueiros e políticos todos do actual universo-mundo. Mais, en rigor, o ‘se cadra’ non cadra. Primeiro porque, conforme a Hesíodo, Pandora foi a primeira muller -e os banqueiros e políticos son cáseque todos homes, ou millor dito, asumen tod@s o rol do ‘home’ nesta cultura machista, sexa cal for o seu sexo anatómico-fisiolóxico. E ademáis, evidentemente, non son @s primeir@s seres humáns de calisquer dos dous xéneros. Segundo, porque o de Pandora é un mito, mentras que no lerio dos banqueiros e políticos o único elemento mítico é o da sua tan predicada benfeitora función social. E terceiro, porque non cadra léxicamente, nen no plano do siñificante nen no do siñificado, dado que, no relato grego do mito, o que destapou Pandora non foi unha caixa, senón un xerro -e haivos boa diferencia: cando víchedes un bo viño nunha caixa?; só esas purrelas enlatadas en cartón forrado de papel de estaño por de dentro. Agora que o penso: tal como as chamadas ‘sub-prime’, por mal nome, ou?

Con todo, fose caixa ou xerro, estoxo ou ánfora, o recipiente que a Pandora da mítica lenda grega cometeu a imprudencia de destapar, o certo é tamén que as analoxías subsisten, alén imprecisións coma ésas e discordáncias funcionais ou anatómicas de xénero, no feito de que Pandora fora unha invención de Zeus para se vingar de Prometeu nas costas dos homes, semellaba unha deusa mais era de barro, sedutora mais nada de fiar, e do xerro que tiña proibido tocar, ao destapalo, saíron todolos andacios e pauliñas que inzaron polo mundo adiante e desgraciaron á humanidade. Como analoxía non é pouca, concordaredes conmigo que lle chega ben.

*****************************

(Vou parar, porque se foi a luz. E inda que o ordenador segue a funcionar coa batería, e a pantalla está acesa, darredor todo está escuro. E inda tamén que prenda candeas para entrever o teclado –estou a facelo xa– os meus ollos van vellos e cansos de máis pra traballaren nesta penumbra máis aló dun instantiño sen forzar a vista. Cústame descifrar os apontamentos manuscritos nos papeis pousados á par deste chirimbolo sustituto da miña máquina de escribir. Podo pasar diles, mais non de ver o teclado como é debido. Repítese a historia de todolos anos. Chegou o inverno, e claro, como estamos no terceiro mundo, ou no cuarto, vai ti saber, e nun país coma o noso, sen fontes proprias de enerxía, nen recursos pra modernizar tendidos, inda menos soterralos, xa se sabe, desque chove ou venta, alá vai, fúndenselle os plomos ao plan Mega, que coido que así se chamaba a ‘millora elétrica de Ghalicia’ na remota era fraghiana. A culpa é nosa, só nosa, por non termos trasladado Galiza ao Mediterráneo marbellí, onde nen chove nen venta nen hai inverno. Ou por termos aturado que trasladasen a mentalidade climática marbellí ao interior dos cerebros de cuspe de grilo da ‘clase dirixente’ do noso im-país –co teu permiso, Manolo, polo empréstimo– incluída a das ‘caixas-xerro’ de Pandora e dos ‘estoxos-ánfora’ de San Gaitán. Somos periféria, recoiro, díxeno tántas veces durante tantos anos que xa nen eu mesmo me lembro de telo dito nen do que a verba ésa quer dicir. Neste caso, ‘periféria próusima’, e tan ‘próusima’, a dez kilómetros de Santiago, menos aínda en liña recta, non no Courel, nen Caldebarcos, nen Corrubedo, nen Cervo, nen Callón, por só mentar periférias con ‘ce’, sitas todas elas nas estremas, pero dentro, da periféria global que é este país non-noso e a sua paisanía toda, ou sexa todos nós, indíxenas e importados. Pero claro, a condición periférica non é custión de distancia kilométrica nen lonxanía física, senón social. A periféria da que eu falo agora, na que estou, na que habito, na que se foi a luz hai un cacho, ten feitío proteiforme de arquipélago e un nome ubícuo moi usado na política municipal: é ‘o rural’. Desque se foi a luz, achegueime á xanela pra botar unha ollada ao esterior e comprobar o que xa supuña. Dende a nosa casa, na aba do outeiro dos Barreiros, pretenciosamente chamada ‘balcón da Mahía’ polos vilegos cursis, dexérgase todo o val do Sar, dende Santiago, arriba á esquerda, no leste, até as veigas de Padrón. Contemplo o val nesta noite de invernía. Con ceos descubertos, mesmo que non haxa lúa, esa paisaxe noiturna adoita ser fascinante e ás veces aseméllaseme á dunha ría, salferida de luceciñas que se agrupan en mollos ciscados polas caeiras até a beira do fondal, máis escuro, como un rego de mar con pontos luminosos coma os das embarcacións. Tal imaxino eu, que teño a señardade do mar metida na alma dende a miña infancia. Hoxe é noite negra, de trebón, venta forte, é certo, escusa doada para este apagón. Mais en Santiago hai lus a eito, o resplandor proxéctase obscenamente nas tebras das nubes baixas que gavean cara o nordés a toda mecha. E moito máis perto, ao pé de onda min, Bertamiráns é unha orxía de lus que descobre impúdicamente a sua fealdade urbanística. E máis á dereita, cara o oeste, as novas ‘urbanizacións’ (sic) de Monte Valado, o adefesio de Agro Novo, Monte Debesa, máis discreta: todas teñen luz a esgalla. Mesmo Pedrouzos, en Santa Minia, onde está o Concello de noso, se cadra por iso. Dende aí, cara acó, todo negro. As aldeas e lugares que ruben cara os Barreiros, dende Castrigo e Brans de Abaixo até Brans de Arriba e Aguiar, a nosa, ás escuras todas elas, mesmo o escaso alumeado público nas corredoiras asfaltadas que chaman ‘pistas’. Somos a periferia, ou a micro-periferia se queredes. Somos os da aldea, ou sexa, do esterco mesmo xa sen vacas nen cortellos dos porcos, que xa cáseque non hai nen unhas nen outros, agás en tres ou catro casas por xunto, as únicas onde inda fica boa xente labrega que bota millo, centeo e mesmo algo de trigo en leiras doutros viciños, sen bancos de terras nen contratos de arrendamentos, cedidas en uso pra que non fiquen a monte e incen nelas a maleza ou os alcolitos. Ás escuras outravolta. E así un inverno e outro inverno máis durante os vinte anos que hai que vivimos eiquí, que os vai facer un dia destes, e durante os primeiros, un bó feixe deles, nen sequer tiñamos a ‘trifásica’, que si que a tiña a instalación da casa que restauraramos mais non o transformador, que estaba nun poste ao vintimperio, e segue a estar ainda, e o eleitricista que daquela levaba o mantemento das liñas de Fenosa dérame unha manchea de fusíbeis gordos coma chourizos de Manzaneda para que eu mesmo puidese poñelos cando se fundían na caixa de entrada da acometida na casa, onda o contador, e tiñades que verme a min, máis novo daquela, flamante deputado e portavos de grupo parlamentar, saír da casa nas noites de temporal e mallóns dauga a dios dar pra repoñer un fusíbel sen ter que molestar ao Reboredo e agardar por il, e volver entrar enchoupado e aterecido a sentarme ao pé da Jotul de combustión lenta para aquecer antes de volverme deitar. Galiza anos noventa do século vinte, Aguiar, San Fins de Brión. Non Moreda de Novoneira, Savane do Courel, anos corenta. E o lerio inda dura, malia que xa teñamos trifásica e xa non saia repoñer os plomos gordos coma chourizos-de-manzaneda na acometida da casa, que de nada valería tampouco, porque o que salta é o transformador no poste ou ou diaño da liña que disque ven de Negreira ou vai saber ti o qué, cagho-na-cona. E vou parar, que non sei se isto que vos conto vos importa algo ou non, mais sobre todo é que me choran os ollos e non de carraxe, que tamén, senón de forzar a vista, que levo a forzalos moito máis do instantiño que vos dixera e xa no entramentras desque volo dixen a lus veu e foise varias veces, e eu a apagar e acender as candeas, apaga candeas que volveu a lus, acende as candeas que se volveu ir, apaga, acende, ‘abre la muralla, cierra la muralla, abre la muralla, cierra…’, que se inda tivésemos feito ou fixésemos agora aínda coma os protagonistas desa cantiga latinoamericán se cadra tiñamos nós tamén o equivalente dun Evo, ou dun Hugo, ou dun Correa, ou dun ‘Pepe’ Mugica, o vello ‘tupa’, mais non, que non o fixemos e temos unha ‘habichuela’, que tal siñifica en español o nome que ben vós sabedes, da mentalidade climática marbellí de importación…..Puaf!)

***************************************

Volveu a luz! E Ultreia! Mais xa non teño folgos nin espazo para proseguir coa confusión da fusión e a fisión das caixas-de-pandora. Fica para a próxima –se vos dignades agardar.

[http://www.altermundo.org/soberanos-e-intervenidos-v-epilogo-provisorio-lespagne-est-en-vente/]
Desque o proceso constituinte do post-franquismo español tivo como desenlace -espriqueivolo o dia pasado- unha paradóxica "eutanasia constitucional" do Estado-nación, imponse estoutro interrogante: "Cabe falarmos de independencia cando o Estado é un referente nominal, do pasado?".

Non se non trata dun meu exabrupto denigratório, non vaiades pensar. Non. Trátase dun eslogan publicitario do empresariado francés a raíz do ingreso do Estado español na CEE que, completo e literalmente, dicía: "Non sexades miopes, España está á venda". Remítome a Garcès: "Ne soyez pas myopes, l"Espagne est en vente, foi un eslogan da campaña promovida en 1986 antre consorcios empresariais polo francés Jacques Delors, presidente da Comunidade Económica Europea. Nen un só responsábel español lle saíu ao paso" -nen sequer en aras do "patriotismo constitucional", digo eu. O mesmo Delors que, á altura do 1988, pronosticaba que á volta de dez anos "o 80% das decisións sociais e económicas dos Estados da CEE se tomarán en Bruxelas". Cousa que suscitaba esta interrogación do Garcès: "Qué destino agarda aos povos sen Estado merecente de tal nome, gobernados dende un centro de poder que nen lles responda democráticamente nen poidan controlar?". E esta resposta: "A sumisión ou a revolta, cos seus custes conseguintes".

Mais é natural. Desque o proceso constituinte do post-franquismo español tivo como desenlace -espriqueivolo o dia pasado- unha paradóxica "eutanasia constitucional" do Estado-nación, imponse estoutro interrogante: "Cabe falarmos de independencia cando o Estado é un referente nominal, do pasado?". A resposta xa veu dada en 1994 con palabras de Klaus Kinkel, ministro de Exteriores alemán -"estou disposto a romperlle o carrelo a España"- cando o goberno español tentou oporse ao aumento da cifra de votos precisa para vetar resolucións do Consello europeu por mor da ampliación da UE operada daquela: o goberno de González aturou a bravata teutona e engulíu o purgante. Polo estilo faría Aznar máis logo coa redución de escanos "españois" no Parlamento europeu na ampliación da UE "ao leste". "Na derradeira década do s.XX -sinala Garcès- o sistema político español funcionaba como a maior parte dos latinoamericáns: as suas elites dominantes razonaban conforme á premisa de que as soberanías popular e nacional, históricamente, finaran. No seo da Coalición que sostivo a guerra fría, a función encomendada aos gobernos era adaptaren e executaren decisións tomadas nos centros da Coalición, e manteren a orde pública interna mesmo a custe da coesión social. O final desa guerra impelíunos a pedir que se institucionalizase o seu legado. Como se temesen que, antes de acadar un ponto de non retorno, os cidadans tomasen conciencia das consecuencias do camiño seguido".

Nese contexto, "a palabra "Europa" foi o esconxuro para agochar o que realmente se desexaba recibir da CEE: nacionalidade, direición económica, mando militar, direitrices diplomáticas, partidos que encadrasen aos eleitores locais". Así como "o mesmo cabería dicir da función ideolóxica que tanto en España coma en América Latina cumplían os conceitos de "modernización", "globalidade", etc. -coberturas actualizadas de vellas relacións de subordinación-dominación". A fin de contas seguía en vigor, mutatis mutandis, o criterio xeopolítico que Kissinger lle guindara á cara, coma un esgarro, a un ministro chileno antes da UP de Allende: "o eixo da historia comenza en Moscú, pasa por Bonn, cruza por Washington, e chega até Tokio. O que aconteza no Sul non conta" -"as moscas mudan, só a merda non varía", que cantara Luis Cilia polo entón. E a Penínsua ibérica seguía a estar tan ao sul dese paralelo coma Latinoamérica -pesia estarmos en Europa e mesmo, disque, na UE. Labregos, mariñeiros, proletariado e até empresariado autótono galegos, cada quen ao seu xeito, esperimentárono nas suas carnes -sen outra anestesia que o estupefaciente administrado polos poderes mediáticos e as organizacións políticas, ou sexa , a "amansadora".

A síntese deses fenómenos foi o norde da "reforma política" operada na transición: "o obxetivo da reforma política gravitou arredor do mantemento do status quo social interno e do estratéxico externo". Os medios fórono os "democrático-liberais": cara dentro,"innovar nos medios era funcional para preservar os fins, a orde social construida após o derrocamento do sistema democrático republicán no 1939"; e cara fóra, para "ancorar a España militar, económica e políticamente nas institucións supraestatais criadas durante a guerra fria", compría un aparello de Estado "homologábel cos reximes liberais". A metamorfose da repugnante crisálida franquista operouse, xa que logo, "actualizando os plans, conxelados dende 1942-46, de restaurar a monarquía e afortalar as estruturas socioeconómicas meiante a sua "lexitimación democrática" ": eis a tarambeleira bolboreta borbónica. Mais iso supuxo que "a devolución dos seus dereitos políticos aos cidadáns tivo lugar baixo a supervisión dos intereses beneficiarios de aqueles plans" -"é a faciana descoñecida da historia do postfranquismo, da que pouco leva transcendido", acusa Garcès.

Obviamente, esa operación non sería factibel nun escenário de creba democrática protagonizada pola cidadanía activa que abrise un proceso constituinte ex-novo de abaixo arriba. Por conseguinte, compría cortocircuitar os mecanismos e a dinámica da democracia participativa. Foi o primeiro que se fixo: disociar as retesías políticas da dinámica social, meiante "a redución-recondución das pugnas sociopolíticas á sua vertente parlamentar antre as equipas cooptadas", de xeito que "os partidos da reforma funcionaron na prática como órganos do Estado", no canto de pontes de acceso da cidadanía á actuación nas institucións políticas. Esa mutación na funcionalidade democrático-representativa das organizacións partidarias requería unha deturpación da sua inicial estrutura democrática interna: a sua oligarquización, ou sexa, "lograr que se configurase unha unidade oligárquica concentrada arredor dunha persoa con plenos poderes no seo de cada partido, que mediatizase aos seus afiliados e os convirtise en instrumentos executores de plans e compromisos adoito secretos" – persoa, asemade, "non responsábel, na prática, perante os órgaos colectivos do proprio partido na medida en que istes foron á sua vez copados por clientelas de sumisión probada". A partir de aí, "a actuación independente da cúpula de semellantes partidos a respeito dos seus membros e eleitores, facilitou a sua actuación á marxe de referencias de clase, ou de relacións de dominación" social, cultural ou nacional -e nese punto, Garcès trai a colación a aseveración de Agnoli de que así xurde "unha nova forma de organización estatal" que constitue "o último chanzo cara a manipulación ininterrumpida e cara o sistema político que tende a perpetuarse".

Estruturada así a aparellaxe político-institucional, púxose en prática "un proceso denominado de consenso" antre os grupos que pactaran e protagonizaran a "reforma", que "operaron como grupos socialmente autónomos instalados en retrincos do Estado, como compoñentes sociais do mesmo con intereses e necesidades proprias", e tecendo unha urdime que "actuou como órgano de conservación do status quo socioeconómico". En suma, un proceso de transformación interna e funcional dos partidos que levaba aparellada a "desideoloxización" da sua política e máis "unha renuncia progresiva á realización de reformas estruturais profundas na sociedade e na economia" -conforme ao pronosticado hai decenios por Flechtheim e relembrado por Garcès na sua análise. Porque o lerio do consenso -enervador da tensión dialética de opostos que obxetivamente existe en toda sociedade de clases antagónicas- non se praticou só no "pacto constitucional" e no seu desenvolvemento ulterior: aplicouse asimesmo á dinámica parlamentar nas primordiais temáticas políticas nas que debera evidenciarse a contraposición transformación-conservación -ou esquerda-dereita, se preferides. E mesmo proxectouse sobor dos contidos programáticos dos partidos axiais dun "bipartidismo imperfecto" en permanente disputa polo "centro", de xeito que os seus programas políticos, en verbas de Garcès, eran "só en apariencia distintos": "inda que os partidos semellaban pelexar por conquistaren posicións de poder, eran parte dunha unidade simbiótica". Subxace constantemente unha pulsión cara fórmulas de coalición de goberno socialdemócrata-democristián -en prata, "concentración nacional"- análogas ás do onesto compromesso contraído na Italia dos sesenta pra isolar ao daquela potentísimo PCI. Esa pulsión vai abrollar intermitentemente en situacións delicadas para o mantemento do status quo -e sempre como fórmula involucionista, claro está. Así aconteceu nos arredores do episodio do 23-F, coincidentes co "advenimento" de Reagan, a virada definitiva cara o ultra-liberalismo e a globalización financeira, e a trunfante traxectoria dos neo-cons ianquis que acadará o apoxeo con Bush-II. Daquela, por certo, vai ser o Psoe gonzalista o que se implique na finalmente frustrada "alternativa Armada", en esperpéntico contraste contraste coa honrosa actitude de Suárez -non da UCD, que xa estaba rota por dentro, nen por suposto de AP, que estaba no xogo. Mais, case tres decenios despois, ben lonxe portanto do contexto da transición, vaise escenificar no marco autonómico euskaldún, coa expulsión da esquerda abertzale do terreo de xogo e o pacto PSE-PP para arrebatarlle a "lehendakaritza" e o governo ao partido eleitoralmente máis votado, o PNV. Dicíame con humor retranqueiro un amigo euskaldún que ese pacto demostraba que, para o poder do Estado español, a custión basca era política exterior, pois PP e Psoe facían ali o que non sería factíbel en Madrid. Diagnose moi didáctica: contra os "separatismos" todo val neste rexime. Mais esquecía que tamén valera todo contra "rojos" e republicáns.

Asi perduran as constantes conxénitas nun rexime que naceu cunha fraude á cidadanía que se arriscara a loitar pola conquista da democracia e das liberdades e dereitos individuais e colectivos inerentes ao exercizo da soberanía popular. Un rexime -concluo eu pola miña conta- que hoxe se atopa en proceso descomposición, roto o pacto constitucional, dinamitados pola caverna celtíbera os peares da propria "carta magna" que iles mesmos cociñaran. Ás veces penso que esta segunda Restauración áchase nunha fase análoga á da primeira á altura do terceiro decenio do s.XX. Incluída a emerxencia -agora en metamorfose acaída á moi diferente etapa do capitalismo mundializado- dos fascismos no seu trasunto profundo, ou sexa, como fenómeno sociopolítico antes que superestrutural, no seu cerne no canto das suas fórmulas orgánicas e dos seus aduvíos simbólicos de outrora. Se cadra conserva plena vixencia a descarnada diagnose formulada por Garcès para o contexto da transición ao postfranquismo, coa que remato de vez: "O partido único do rexime franquista, o Movimiento Nacional, foi na prática reconvertido despois do 1975 nunha versión plural dun partido dominante subxacente". Se cadra. Daquela, "qué facer?".

[http://www.altermundo.org/soberanos-e-intervenidos-iv-eutanasia-constitucional/]

Ben pode chamarse así, sen apenas metáfora, ao fenómeno resultante como desenlace do proceso descrito nas entregas anteriores desta minha mesma série.

Garcés enunciao de xeito máis esplícito no rótulo de un dos epígrafes do seu libro: "Constitución, e eutanasia, do Estado-nación". Porque, nefeito, nas condicións en que foi elaborado, o documento constitucional español de 1978 constituíu formalmente un estado-nación soberano e democrático mais, realmente, praticoulle simultaneamente a eutanasia. "Un Estado que depende da Potencia hexemónica para sobreporse ao seu proprio povo -escribe Garcés na introdución ao seu libro- é unha prolongación do poder imperial". Ora, como levo reiterado ao longo de anos, a constitución parida institucionalmente nas Cortes da transición, impúxose dende arriba para facer abortar e suplantar á "creba democrática" xestada pola cidadania activamente antifascista no proceso socio-politicamente constituinte protagonizado polos mass movements das clases populares democráticas durante o tardo-franquismo. O documentadisimo relato de Garcés corrobórao de xeito inapelábel. E é máis: "A subordinación do Estado á Potencia hexemónica pode ser necesaria para sectores locais con estatus e poder vacilantes (os do rexime franquista daquela internamente en crise), pero asi activan forzas internas e externas de desintegración do proprio Estado. Meirandes ainda se iste é plurinacional. Canto máis alienado se acha un governo á Potencia exterior, meirande é a sua inclinación a reprimir as expresións diferenciadas de identidade nacional. Na etapa que sucede ao esgotamento da Ditadura -prosegue Garcés- formalizouse un proceso de progresivo desmantelamento de funcións e competencias inerentes ao Estado democrático-soberano, (e paralelamente á sua) disolución nas estruturas supranacionais derivadas da guerra fria". En contra de aqueles que teimaban en "recuperar constantes históricas agochadas durante a ditadura" -primordialmente estas tres: "asentar a convivencia dos povos hispánicos nunha federación democraticamente pactada, no non alineamento tras do Poder imperial de turno, e na libre determinación de cada persoalidade nacional e cultural diferenciada".
Inda hai outra dimensión máis do sometemento ao poder "imperial" que interferiu no proceso constituinte cara o post-franquismo e impediu a plasmación da "creba democrática" no deseño constitucional do novo rexime. Trátase da conxuntura de transición, no sistema económico mundial, dende a longa etapa baseada na arquitectura edificada a partir de 1945 en Bretton-Woods e rexida polo modelo do welfare keynesián, á ultraliberal da chamada globalización, na que o poder dos grandes conglomerados transnacionais governaría sen atrancos político-institucionais relevantes en todo o espazo do sistema-mundo. Porque, como ben sabemos e nos relembra Garcés, "a diferencia dos governos, as grandes corporacións multinacionais non están sometidas a responsabilidades politicas, nen a condicionamentos eleitorais, ou aos vaivéns da opinión pública. En troques, si que poden atacar -ou sosteren- aos mercados e finanzas de governos e Estados (?) e se algo rexeitan é unha orgaización que as controle. Ao Estado democrático-soberano, participado polos seus cidadáns -o único en principio con capacidade-lexitimidade para pretendelo- quéreno feble e pasivo cara elas".

Non esquezamos que a dinamitaxe da arquitectura "Bretton-Woods" encetouna Nixon, a comenzos dos setenta, coa unilateral decisión de suprimir a convertibilidade do dólar en ouro -chave de bóveda do sistema monetario internacional (SMI) construido en 1945- e transformar asi o modelo de patrón divisa-ouro en patrón dólar sen máis, abrindolle as portas á tiránica hexemonía dos mercados financeiros da metrópole USA -e á subseguinte implantación do que Gowan chamaria "sistema dólar-WallStreet", clave da globalización financeira e máximo culpábel da crise actual. Que dende ai se prepara o asalto ao "welfare-state", ou sexa, ao sector público e ás institucións dos Estados reguladoras dos mercados -a empezar polos dos capitais e da forza de traballo- e garantes das políticas de benestar social -servizos públicos e sociais gratuitos, non mercantilizados. E enfin que, simultaneamente, o seu "alter-ego" Kissinger pon en prática a denominada, por Naomi Klein, "doutrina do shock", ferozmente ensaiada en Chile en setembro do 1973 -receita que, como xa vos dixen outro dia, Kissinger pretendía aplicar tamén ao Portugal nacido da revolución de abril.

Pois ben: iste foi o contexto internacional no que se desenvolveu o desenlace do rexime franquista, e ésas as primordiais condicións que determinaron a suplantación do proceso constituinte cívico-popular emerxente de abaixo arriba polo prato precociñado de costas aos cidadáns, servido nas Cortes con aduvio de documento constitucional, e imposto logo de arriba abaixo, sen opción alternativa -como un castizo "trágala"- ao "pueblo soberano" español. "A planificación norteamericana do postfranquismo foi ríxida nos fins e elástica nos medios" -sinala Garcés. "Os obxetivos estratéxicos seguiron as pautas tracexadas dende a Administración Truman", ao remate de II Guerra mundial: preservar o valor xeoestratéxico da Penínsua ibérica como simples "accidente xeográfico na entrada do mediterráneo" dentro da xeopolítica da guerra fria en confrontación coa URSS. "Os medios, en troques, podian ser mudábeis. A inhumana e sanguiñenta represión aplicada por Kissinger antre 1968 e 1974 ás orgaizacións e paises rebeldes á sua política, foron sustituidas durante a Administración Carter -ironiza o Joan- por políticas de impulso a formas de governo menos entusiastas de aplicar a tortura e o cárcere de xeito masivo". E atención: "Con Carter chegaba ao poder unha equipa formada arredor da Comisión Trilateral, criada en outubro do 1973 e impulsada dende o grupo económico Rockefeller".

E veleiquí por que vos fixen prestar tanta atención aos cambios de rumbo marcados polo duo Nixon-Kissinger ao governo do sistema imperial -con Milton Friedman na rebotica das receitas económicas anti-keynesiáns, claro é. Mesmamente porque -Garcés outravolta- "a sucesión do rexime franquista foi encetada mentras Kissinger estaba no poder, e ás suas direitrices axustouse o governo Arias Navarro-Fraga Iribarne (novembre 1975-xullo 1976)". Ora ben, "inaugurada a Administración Carter-Brzezinski en xaneiro do 1977, o postfranquismo readaptou de imediato a ela o seu rumbo": ponse en aplicación a "reforma política" -do irreformábel, teimarei en engadir. E o pacto "constitucional" co franquismo. Millor dito, como puntualiza Garcés, dos "grupos políticos cuxos cooptados líderes asumiran o programado cambio", coas "estruturas de poder socioeconómico construidas durante o franquismo", que naturalmente "aceitaron a reforma política na medida en que as consolidaba e, ao mesmo tempo, as adaptaba ás da Europa da guerra fria".

O resto é conñecido, ou non? -cando menos polos que o vivimos dende o "exilio interior". Mais non me resisto a relembrar -memoria, si, que non rencor nen amargura- en que precarísimas condicións materiais concurriramos os do PSG ás eleicións do 77, cos poucos cartos dos nosos petos, pequenos cartaces elementais deseñados en branco e negro polo Siro, e mitins a eito dados a pleno pulmón por todo o país adiante. Enchimos campos de futebol, frontòns e polideportivos nas cidades como ninguen -mais fomos sepultados en vida pola millonaria propaganda dos "cooptados". En rigor, faimo relembrar o Garcés. Léde: "Durante a campaña eleitoral de 1977, os medios económicos e audiovisuais, públicos e privados, dosificaron axeitadamente o seu apoio a persoas cooptadas ou comprometidas co programa de cambio, contribuindo asi a modelar os resultados dos comicios e a lexitimar os úteis preliminares do resto do plan de estabilización: conformar un Parlamento asentado arredor dun polo de centro-dereita e outro de centro-esquerda (ambos en mans de persoas que asumían o contido e alcanzo da reforma)". Esas foron as Cortes que redactaron a constitución conforme a pautas marcadas nunha famosa sesión da Trilateral de maio de 1975 -na que Carter e Brzezinski, ainda non no poder, tiveran sonada participación- para incidiren na configuración, se posíbel, e no funcionamento, en todo caso, dos aparellos políticos estatais e supraestatais europeus. A Trilateral, naquel intre, preocupáballe primordialmente a probabilidade do acceso ao poder dunha coalición de esquerdas en Franza e Italia. Mais as receitas valeronlle, con Carter xa no poder, para cociñar o menú constitucional da transición española.

De xeito que, con esas todas reviravoltas, ao cabo, "aos españois redactouselles en 1977-78 o texto constitucional millor preparado para a integración-disolución do Estado no sistema da Europa da guerra fria. Na Constitución de 1978 as cesións de soberanía posíbeis son praticamente ilimitadas, superiores ás impostas a Alemania e Italia despois da sua derrota en 1945" -e non vou aborrecervos cun relatorio exemplificador, mais podedes vós mesm@s compulsar mostras ben significativas en artigos como os 93, 55 ou 148 e 149. Ou o famoso art.8, que pon ás forzas armadas fóra do control das Cortes -depositarias, porén, da soberanía democrática cidadán- reproducindo, "sen maiores cambios, o art. 38 da lei Orgánica do Estado de Franco" (!).

Mais o cerne da custión está no escamoteo do exercizo da soberanía democrática que se lles fixo aos cidadáns e os povos do ámbito do Estado español operado, no proceso constitucional postfranquista, polos mesmos que dende aquela en diante -iles ou os seus vinculeiros- se levan fartado de invocar o "patriotismo constitucional" como invectiva contra os que, segundo iles, somos reos ou sospeitosos de deslealdade cunha constitución feita por iles ao dictado dos poderes hexemónicos estranxeiros. En sintese verbalizada polo Garcés, "a sucesión do rexime franquista levouse a cabo de maneira que se dificultase, e imposibilitase, un proxecto nacional (plurinacional) ou unha política non alineada ou neutral. Pode haber un ou outro proxecto nacional, e haino de feito, en Franza, Gran Bretaña, Alemaña, Suiza, Noruega, etc. Non o haberá antre os españois entramentras as cúpulas políticas se achen mediatizadas ou satelitizadas por intereses doutros Estados. Nesta perspeitiva, e na sua lóxica dinámica, España tería deixado de ter fundamento socioeconómico e político como Nación e Estado independente-soberano. Sería custión de tempo a sua desintegración cara fóra (?). No seu racional desenrolo, os intereses máis integrados nas estruturas supraestatais poderían asi estimular, sen bater con norma legal ningunha, a progresiva eutanasia da conciencia de Estado e Nación dos españois, a sua disolución nas estruturas supraestatais criadas ao longo da guerra fria. Cousa que sería compatíbel co eventual mantemento dun ente administrativo que puidera seguir a ser denominado "Estado", mais con funcións apenas de orde interna, (?) non de soberanía". Quen sabe?. Os espellos cóncavos son deformantes: todo cabe no esperpento español.

[http://www.altermundo.org/soberanos-e-intervenidos-iii-os-cravos-do-cristo/]
 Disimulade a aparente irreveréncia -que non é tal- deste rótulo reversíbel: podería igualmente ser "o cristo dos cravos". Porque os "cravos" son -xa o adiviñárades- os caraveis bermellos da revolución de abril portuguesa, día 25, santa Herminia -o dia do "santo" da miña nai.

E o "cristo", con minúscula, é o vocábulo do argot popular do común, cuxo siñificado to-d@s coñecedes. Ningunha intención irreverente, portanto. E o enunciado do rótulo é perfeitamente reversíbel -só muda a énfase, nos "cravos" ou no "cristo"- porque de ámbolos dous xeitos expresa o mesmo: o cristo que se armou no enguedello político de celtiberia aquela primavera do 1974 cando, "no viciño Portugal -escribe Garcès- os capitáns agrupados no MFA (Movemento das Forças Armadas), sen dispararen un só tiro, derrocaron unha ditadura de catro décadas". Namentras, da banda do leste da sua fronteira, é dicir, na Terra Ancha, que diría o Ferrin, noutra ditadura de catro décadas de idade tamén, o escenário era esactamente o inverso, ou sexa, era a bota do exército, precisamente, a primordial lousa que, cara abaixo, esmagaba as pulsións emancipadoras do común e, cara arriba, sostiña en pé o arcaico castelo kafkián dun cheirento rexime totalitario apodrecido. Leición nunca adeprendida pola soberbia española despreciadora do povo portugués, que endexamáis quixo saber que, dende a ilustración de Pombal en diante, a historia dese povo e do seu Estado sempre lle levou a dianteir á do español, e decote máis perto da sincronía co avance histórico da Europa de alén Pirineus.

Ben sei: a diferencia do franquista, o rexime salazarista non se enxendrara nunha guerra "civil" do exército portugués contra o seu proprio povo, e a diferencia do portugués, o exército español non levaba anos a desgastarse no encerello dunha guerra colonial imposíbel de gañar. Certo. Pero, en troques, o exército español non estaba baixo o control da OTAN, mentras que o portugués si -e ninguén terá a ocurrencia de pensar que aos poderes do Pacto Atlántico dáballes o mesmo ditadura ca democracia en Portugal: menteivos o día pasado que o informe "Vulcano" do Pentágono incluía ao rexime salzarista nas "ditaduras protexidas por EEUU". E, de feito, como sinala Garcès, "a inesperada revolución democrática e endóxena (portuguesa), nun país fundador da OTAN, alarmou ao resto da Coalición Bélica, cuxas estruturas foron mobilizadas para isolala e afogala". Até o ponto de que o brután do Kissinger "mostrabase partidario de aplicar aos portugueses o castigo que padecía Chile dende meio ano antes" -o sanguiñento 11 de setembro do 1973, que non do 2001- e tivo que saírlle ao paso Willy Brandt dicíndolle que "Europa non toleraría un Pinochet" -mais ofrecéndolle en troques, iso si, "métodos distintos para reintegrar a Portugal na disciplina da Coalición e -ollo ao parche- evitar en España outra revolución democrática: penetrar nos dous Estados ibéricos a traveso de políticos cooptados, finanzalos e darlles apoio político baixo cobertura das internacionais Demo-cristián, Socialdemócrata e Liberal".

Os instrumentos operativos seríano a fundación democristián Adenauer, a socialcristián Seidel, a liberal Neumann, e a socialdemócrata Friedrich Ebert -nome, por certo, do que fora primeiro chanceler após a guerra do 14-18, cando da feroz represión contra os Espartaquistas e os "paseos" de Rosa Luxemburg e Karl Liebnecht. Por certo que desta última e benemérita fundación foramos hóspedes os da Conferencia Socialista Ibérica nunha das nosas reunións do 74 co Psoe de Pablo Castellanos, en Münster-Eifel -aquela na que, á volta, sentado González acarón de min nun microbus camiño de Frankfurt, ao pasarmos polas aforas de Bad-Godesberg, fixérame aquel comento que eu interpretara de primeiras nun senso inverso do que logo resultou que tiña: "E pensar, Beiras, que eiquí a SPD renunciou ao marxismo…".

No entanto, se na trastenda das fundacións estaban partidos e governos, inda máis arrecuados, na rebotica, estaban os principios activos dos fármacos, os auténticos "bailleurs des fonds" -como diría Guérin a respeito do fascismo clásico e eu gosto de aplicar ás suas mutacións e epifenómenos ulteriores. Garcès relata que, "o 24 de maio de 1984, perante a Comisión do Parlamento da RF de Alemaña que investigaba a evasión fiscal do consorcio Flick (industria de armamentos), o seu socio -Günter Max Paefgen- afirmaba que diñeiro negro evadido antre 1973 e 1976 era entregado a Alfred Nau -tesoureiro da SPD e presidente da Friedrich Ebert- (…) "para manter a situación (en España e Portugal), que estaban a piques de pasarse completamente á outra banda (sic), para estabilizar a situación na Penínsua Ibérica e América Latina" -en prata: impedir o intolerábel escenario dunha Penínsua ibérica "roja" no teatro da guerra fría. Xa nese período, sen agardarmos un decenio a esas revelacións oficiais, sabíamolo, inanque imprecisamente, algúns dos da CSI que coñeciamos a conexión financeira de "O tanque" co secretario do sindicato do metal alemán -persoaxes, os dous, "de cuxos nomes non quero acordarme", asumindo a interpretación freudián que Julio Cortázar fixera da re-escrita da hipercoñecida frase cervantina pola persoaxe do conto de Borges.

Mais, voltándomos a ese vran, poucos meses despois da Revolución dos cravos, producíase a terceira das "detonacións" ás que ando a referirme: a tromboflebite do vello marrau. Aquilo acelerou inda máis a dinámica do activismo e as mobilizacións cívicas rupturistas -incluída a recén criada Unión Militar Democrática (UMD), que tiña conexións tanto co MFA portugués coma coas inda clandestinas orgaizacións antifranquistas, e na que o meu grande amigo e daquela capitán Fortes Bouzán, a quen eu coñecera anos atrás cando fixera as práticas da mili e il era tenente recén saído da academia, era o principal enlace conmigo no espazo no que se movía o PSG. Mais tamén aquilo fixo dar un definitivo chouto adiante á estratexia das "intervencións preventivas" da CGF -e desta vez xa co protagonismo en primeira liña das seccións europeas das Internacionais SD e DC, e nomeadamente da SPD de Brandt: de imediato, envíase a Portugal a Soares -o ano anterior criárase en Bonn o PSP "co apoio material dos governos interesados en destruir o proxecto nacional autónomo do MFA", di Garcès- e convócase o "cónclave" de Suresnes que porá a andar o Psoe gonzalista da transición. "Unha subseguinte campaña de marketing introduciría perante a opinión pública nomes até daquela descoñecidos que, en pouco tempo (1975-76), isolaron e marxinaron aos militares da UMD e máis, en xeral, a tódolos que eran reacios a que España entrase na CEE e na OTAN sen condicións e calquer que fose o custe diso para a sua economìa ou a sua independencia".

Os efectos corrosivos foron coma os da couza na madeira para a armazón do movemento popular rupturista en proceso de construir unha alternativa de creba democrática rotunda co franquismo. Xa no outono dese ano, González repetía como un retransmisor os propósitos declarados meses antes polo presidente USA sucesor de Nixon, Gerald Ford, após unha sua entrevista co príncipe Juan Carlos. No ano seguinte, antes mesmo de morrer Franco, Carrillo entrevistábase co mesmo Borbón e comprometíase ao PCE "non mover un dedo até que don Juan Carlos sexa coroado Rei" -prezo a pagar pola legalización do Partido. Mais, simultáneamente, montaban, uns, a Xunta e, outros, a Plataforma -Democráticas as duas, e as duas a prol da "quebra" idem- que acabarían mesmo por refundírense, efémeramente, na famosa "Plata-xunta" (oficialmente Coordenación Democrática) de 1976. E os seus discursos proclamaban as reivindicacións do movemento popular rupturista: governo provisorio, amnistía, liberdades, eleicións libres, unidade sindical, referendum sobre se república ou monarquía…

Qué máis tiña?. O caso estaba na cerimonia da confusión, ou sexa, sintonizar verbalmente co movemento cívico-político antifascista e gañar así a credibilidade do común necesaria para, chegado o intre, endilgarlle o prato precociñado dende trinta anos antes pola CGF: esas mesmas reivindicacións -ou simples aturuxos- figuraran xa, literalmente, na declaración conxunta encol de España dos governos USA, GB e Francia do 4 de marzo do… 1946!. Garcès declara, con meridiana franqueza: "En 1975-76, eu contemplaba atordoado esta diacronía de máis de trinta anos". Eu, modestamente, tamén: cada vez comprendo millor por qué o meu cerebro estoupou nunha poeira de frangullas cintilantes após que as eleicións do 1977 rubricaran o "consumatum est" da paixón emancipadora das clases populares esbulladas e os povos asoballados no interminábel esperpento español.

[http://www.altermundo.org/soberanos-e-intervenidos-ii-o-tnt-de-1974/]

De modo que o destino do "pueblo soberano español" estaba predeterminado e precociñado o mesmiño que o fast-food dos McDonalds.

[Galicia Hoxe]

Ben sei que é a fórmula dun explosivo se cadra obsoleto: tri-nitro-tolueno. A quevén aquí, logo, no cabezal desta entrega? A ningunha intención violenta, asegúrovolo. Só un xeito metafórico -de humor gris, nin sequera negro- de re-bautismar algo que vos dixen por escrito o mes pasado: "Dende nadal do 1973, e en seis breves meses, aconteceron tres feitos dunha enorme relevancia conxuntural en fases críticas como aquela: a execución de Carrero polos "gudaris" vascos, a revolución "dos cravos", e mais a tromboflebite do vello marrau". Se o reescribo agora non é por teimar en reeditarme nin por reencarnar a consabida personaxe do conto de Borges. É por religar co libro de Joan Garcès nunha pasaxe crucial do seu esclarecedor relato da transición española que se refire a eses tres mesmos feitos. Esclarecemento que comeza polo certeiro rótulo desa pasaxe, no que Garcés enuncia a clave das reaccións dos poderes interventores a resultas deses acontecementos: "A xefatura vitalicia do Estado e das Forzas armadas". Eis o cerne da custión, o nó do enguedello. Vexámolo, se vos prace.

Primeiro, un necesario salto atrás: 1944-45. En decembro do 1944, o agregado naval dos USA en Madrid entrevístase con Juan March. No informe secreto que remite a Wáshington presenta a March como "o home máis rico de España e en gran medida o responsábel do financiamento das tropas de Franco durante a Guerra Civil". Certo. Certo tamén que, no verán do 1940, March executara unha operación do Foreign Office para subornar un feixe de "arredor de 30" principais xenerais franquistas, "cunha suma de $10 millóns postos ao dispor deles polo British Government", para convenceren a Franco de non entrar na guerra acarón de Hitler -ou sexa, ao revés da historia que nos contaran. Agora, March "recomenda a intervención angloamericana" para impor "un acordo antre os partidos da dereita moderada (Gil Robles) e da esquerda (Prieto), con exclusión dos comunistas", e restablecer, non a República, senón "unha monarquía constitucional na que o Rei ficaría reducido a un status de cabeza-figurante (figure-head)", cun governo, "por moitos anos", de coalición esquerda-dereita. March considera que, "de restablecerse unha república, desintegraríase axiña en tres repúblicas separadas e independentes (i.e., República Española, República Catalá e República Basca)" -galega non, claro. Garcès sinala que ese informe xa "deseña o propio marco ao que se axustou a transición política após a morte de Franco en 1975". Mais non ao remate da Guerra Mundial no 1945. Para daquela, os ianquis xa decidiron converter a Franco en "Vixía de Oucidente", e posporen a solución "March": deseñan a fórmula que se vai plasmar nas leis franquistas de Sucesión e do Referendum, de 1946-47, que converte a España en Reino, cun rexente vitalicio (Franco), quen designará no seu día ao sucesor, tamén vitalicio, na xefatura do Estado e das Forzas armadas, na persoa dun Borbón descendente de don Juan ou don Jaime -para enredar con eles até decidir el mesmo- que, após morte ou renuncia do rexente, será investido rei … polas Cortes do réxime. A "rexencia" -ben sabemos- duraría trinta anos máis. Logo, morto o marrau no 1975, a solución "March" "sería a matriz da transición aplicada en España pola Coalición da Guerra Fría" -conclúe Garcès. Daquela, os españois, ¿"soberanos" ou "intervenidos"?: podedes contestar vós mesm@s.

De modo que o destino do "pueblo soberano español" estaba predeterminado e precociñado o mesmiño que o fast-food dos McDonalds. A ingratitude e o desprezo dos democráticos gobernos aliados polos republicanos cidadáns celtibéricos era de tal calibre que, non satisfeitos con teren abandonado á sua sorte á República martirizada polo "eixe" dos fascismos europeus e bailado o rigodón con Mussolini e Hitler até o 39, por riba pretendían que esa cidadanía dezmada, desangrada e exánime se encargase ela soa de derrubar ao Moloch nacional-católico-fascista que a esmagaba -cousa que ben sabían eles ser "misión imposíbel" naquela altura. No outono do 1945, nunha carta ao secretario de Estado USA, o embaixador Norman Armour non ten recato en escribir que os resistentes demócratas españois "están infectados polo virus de creren que a intervención estranxeira "salvará a situación", que GB e/ou USA van "entrar" para acabar co réxime de Franco que eles mesmos son incapaces de derrubar", eludindo así "dárense o penoso traballo de organizárense politicamente antre os proprios españois". Diredes: se non o leo non o creo, non si?

Mais, co paso do tempo, foi mesmamente esa cidadanía a que levou adiante un proceso de acumulación de forzas e teimoso combate cívico-político que, paso a paso, levaba camiño de botar abaixo o prato de comida-lixo precociñado pola Coalición da Guerra Fría. E primordialmente, no seo desa cidadanía, o movemento obreiro e os nacionalismos emancipadores "periféricos" -e perdoade que teime nisto, mais os feitos corrobórano. E daquela, a reacción da CGF, foi de apoio? Non: de alarma, desactivación e intromisión. Duas mostras. Primeira: movemento obreiro. "En febreiro do 1961, por primeira vez dende 1939, puido unha organización obreira (as nacentes CCOO) realizar unha folga prolongada, na conca hulleira asturiana -duramente reprimida polo goberno do que era ministro Manuel Fraga Iribarne. En Wáshington avaliaron a folga como un sinal de alarma" -escribe Garcés, quen engade que no outubro seguinte o "Proxecto Vulcano", elaborado polo Pentágono, "incluía a España antre as ditaduras protexidas por EEUU" -xunto a Salazar, Trujillo, Somoza e Chiang Kai-chek; bonito, ou? Solución: a "intervención preventiva", doutrina de Huntington -"necesítase unha estratexia de intervención premilitar (…) para conformar o curso político e afortalar os grupos comprometidos connosco (…) antes que a situación (requira) a intervención militar directa". Ou sexa: intervención para derrubar o fascismo, non, que o derruben os "pacientes", mais, se van camiño de conseguíreno, daquela, intervención preventiva premilitar ou, no límite, intervención militar a secas para impedírllelo. Bravo. Escuso revelarvos que a promoción e finanzamento de "grupos comprometidos connosco" pariu o PSP de Soares e o PSOE de González. Tamén, a última hora, a UCD de Suárez.

Segunda mostra: nacionalismos emancipadores. "No outono do 1970 -outravolta Garcès- sucedéronse as mobilizacións de protesta (provocadas por) os xuízos do Tribunal militar de Burgos contra nacionalistas vascos" -os que axusticiaran o torturador Melitón Manzano. De inmediato, Nixon encárgalle a un seu axente secreto "a misión confidencial de lle transmitir a Franco que "España era vital para o Oeste e Nixon non quería ver desencadearse unha situación caótica ou anárquica" -ou sexa, unha explosión de liberdade, claro. Dálle a escoller duas fórmulas alternativas para encetar "unha transición pacífica e ordeada que o proprio Franco supervisaría". Primeira, e preferida: que entronizase a Juan Carlos, conservando en troques a "xefatura vitalicia" do exército. Segunda, supletoria: que, conservando a xefatura do estado, pasase a do goberno a "unha persoa (da sua confianza) que asegurase, cando Franco morrese, a "pacífica e ordenada" entronización de Juan Carlos de Borbón". Franco obedeceu -faltaba máis- pero escolleu a segunda fórmula -faltaba máis tamén. Iso si: a rastras e remusgando. Botou dous anos para cumprir: en xuño do 1973 nomeou presidente do goberno ao almirante Carrero Blanco. Mais -paradoxos das intrigas- ao facelo, condeouno. Si. Das condicións de Nixon para a escolla da persoa, Carrero cumpría unha: era da plena confianza e absoluta lealdade ao réxime a ao seu xefe, co que garantía a continuidade. Mais, por iso mesmo, puña en perigo a outra: "a súa identificación co Caudillo" -di Garcès- desacreditábao para "manter a stability interna" nunha transición "pacífica e ordenada". Casualmente, en decembro dese mesmo ano, ETA encargouse de resolver cando menos un dos termos desa contradición: a garantía da continuidade -non o outro, abofé. Lembrade, os que xa nacerades, a adiviña que circulou daquela polo tam-tam popular: "nació en la tierra, vivió en el mar, y subió al cielo en un Dodge-Dart". Mais a estratexia interna do aparato do réxime reconverteuse axiña. O vello marrau reaccionou tan xelidamente como conta Barea en "La forja de un rebelde" que facía en África cando, para impor disciplina, dicía aquilo de "a ese, que le peguen dos tiros": rendeu homenaxe ao morto, engadiu a famosa frase -enigmática?- de "no hay mal que por bien no venga", botou do goberno a tódolos homes de Carrero e, como sinala Garcès, "desentullou o camiño cara a unha monarquía máis próxima ao prototipo auspiciado por Wáshington co "matiz diferencial" que lle expuxera ao mensaxeiro de Nixon". E, dende aí, aceleráronse, multiplicáronse e encerelláronse as "intervencións preventivas" da doutrina Huntington -en detrimento, naturalmente, da "soberanía" popular que avantaba cara a unha "creba democrática" plena co réxime e o estado fascisto-franquistas.

A eliminación de Carrero foi a primeira detonación das tres que, en só seis meses, estiveron a piques de dar ao traste co plan tracexado dende tres decenios atrás pola CGF para impedirlles aos cidadáns dos pobos do estado celtibérico exerceren como "soberanos" e manipulalos como "intervenidos". As tres detonacións do que, en metáfora de humor gris, rotulei aquí como o TNT de 1974. Mais das outras dúas, nestas glosas do "explosivo" relato veraz escrito por Joan Garcès, falareivos o día que vén. Hoxe é tarde por demais -e acabóuseme o papel.

[http://www.altermundo.org/soberanos-e-intervenidos-i/]

Morto Allende, il salvárase de miragre, pola sua audacia e máis unha decidida intervención do embaixador español en Santiago de Chile.

O rótulo non é meu: é un empréstimo. Ao pouco de que a A.C. "Alexandre Bóveda" editase nun opúsculo, como xa vos dixen, o texto dos artigos que a imprensa do entón rexeitara publicarme e que veño de ofrecervos eiquí, en catro entregas, nestes domingos pasados, recibin unha chamada de Joan Garcès. Estaba en Madrid. Había oito anos que non sabía nada dil. Perderamos o contacto dende as eleicións do 1977, as primeiras do post-franquismo. En rigor, perdérao eu, por mor da grave crise persoal que me precipitara nun descenso aos infernos do que tardara varios anos en rexurdir. Joan Garcès fora o compañeiro da FPS co que máis me sintira identificado e no que máis confiaba. Tamén o que máis eu aprezaba e ademiraba, polo seu talento e a sua traxectória, tanto inteleitual coma ética e política. Fora asesor de Allende durante o governo da Unidad Popular, e -escribiría máis tarde Mario Benedetti- "foi un dos homes máis achegados e de meirande confianza do Presidente, a quen acompañou até os seus últimos momentos no Palacio de La Moneda". Morto Allende, il salvárase de miragre, pola sua audacia e máis unha decidida intervención do embaixador español en Santiago de Chile. De alí pasara a Paris, onde se integrara na equipa asesora da candidatura de Mitterrand ás eleicións presidenciais de 1974 -que gañara Giscard d"Estaing- na compaña de membros do famoso CERES, como Michel Rocard, e economistas como Jacques Attali. Precisamente á volta dese verán, fora convidado por Pierre Guidoni a asistir ao "cónclave" -que non congreso- de Suresnes, o da entronización de González na direición do PSOE, mais refugara o convite: "O camiño da recuperación da soberanía nacional e as liberdades democráticas, díxenlle ao meu amigo -escribiría Garcès ben anos despois- non debera pasar por unha "intervención preventiva" como aquela, de manual, en previsión de que a ruptura de Portugal co rexime de ditadura -a revolución dos cravos acontecera na primavera anterior- puidera extenderse ao resto da Penínsua Ibérica". Retornado pouco máis logo a España, e activamente incorporado ao proceso de xestación da efémera FPS, a min retratárame moi gráficamente a comedia de Suresnes nunha lacónica sentencia que nunca máis esquecín: "En Suresnes -dixérame- o anfitrión foi o PS francés, o "bailleur des fonds" -fornecedor dos cartos- foino a SPD, e o direitor de escena o Departamento de Estado norteamericano".

Garcès posuía xa daquela unha moi sólida formación teórica e ideolóxica, inusual nos cadros políticos da esquerda peninsular do entón, e a sua insaciábel curiosidade e insólita erudición como investigador e analista fornecíanlle un coñecemento exaustivo da urdime política do sistema e unha certeira capacidade de diagnose das suas tensións dinámicas. Pola sua estreita relación coa esquerda francesa máis criativa dende o período final do gaullismo, e a sua ulterior actividade na "Fondation Nationale des Sciences Politiques", dispuña dunha información privilexiada encol dos procesos que estaban a darse a partir do sesenta e oito nos diferentes eidos das esquerdas europeas. E pola sua experiencia chilena e o seu rol no círculo de confianza de Allende, coñecía perfeitamente o panorama latinoamericán e tiña valiosísimos contactos políticos no espazo dos países non alineados. Un seu irmán formaba parte do grupo nuclear do PSPV, liderado por Vicent Ventura, e por ese vieiro se incorporara Joan ao proceso de xestación da FPS, consumada a ruptura co PSOE na Conferencia Socialista Ibérica. Naturalmente, romper co Psoe implicaba gañármonos a enemistade da Internacional Social(demócrata)ista, cociñeira na suplantación da creba democrática pola reforma política do Estado franquista con receita ianqui, de xeito que os da FPS ficabamos sen respaldo internacional ningún. Foi nesa tesitura na que o Garcés fixo uso dos seus contactos para tentarmos arrecadar apoios onda os países non alineados, e xestionou a entrevista dunha delegación da FPS, encabezada por il mesmo, co governo de Boumedian en Alxer á que xa me referin. Do que non dispuña o Garcès, nen tampouco a propria FPS, era do poder ou o peso específico suficiente para obter ese apoio a contracorrente da operación deseñada polas "Potencias hexemónicas" para a transición no Estado español, é dicir, para contrarrestar eficazmente as presións exercidas sobre o governo alxerián pola "Coalición da Guerra Fría" -como certeiramente denomina Garcès ao "bloque oucidental"- e as contrapartidas ofrecidas por membros dela, a empezar pola IS co Psoe como "correveidile" -incluídos acordos de comercio de estado coma os que fixeron inzar exóticas palmeiras a treu en espazos públicos remodelados da franxa atlántica septentrional peninsuar climáticamente máis adversos á fisioloxía desa especie vexetal mediterrán. Así ficamos sen ousíxeno exterior, abafados e, os que non pactamos, varridos pola propaganda e os cartos dos "Flick" nas eleicións do setenta e sete -como o PSG e, no PSPV, o grupo de Ventura. Canto ao Joan Garcès, que, a diferencia doutros moitos cadros da FPS, non entrou no xogo da "reforma política do irreformábel", decidíu encetar a investigación documental precisa para a redacción dunha obra de grande alento encol das estratexias de intervención no período da Guerra Fría, con Latinoamérica e o Estado español como centros focais do amplo espectro desa esculca.

Nésas andaba, mesmamente, cando me telefonou dende Madrid e me propiciou así reanudar unha relación suspendida durante oito anos. "Non che pregunto que é da tua vida porque eu si que sigo os teus últimos pasos e leo o que andas a escribir" -lémbrome que me espetara, para o meu pasmo, nada máis saudármonos. Eu viña de estrearme como único deputado do novo BNG no Parlamento de Galicia, xusto despois de editado o meu opúsculo encol da pre-transición. O pasmo tornouseme abraio cando escoito ao Joan engadir: "Temos que vernos. Non vas vir por Madrid?. Temos moito que falar, porque lin o que escribiches sobre a transición, e pódoche dicir que coincide coa miña diagnose nun dos capítulos dun libro que estou a rematar de redactar, despois de arrecadar moita documentación que non fora consultada até agora, mesmo documentos secretos desclasificados dos arquivos norteamericanos e ingleses dende o tempo da Guerra mundial en diante, que corroboraron as miñas hipóteses…". E adiantoume un relato moi abreviado da sua andaina nos últimos anos e máis do labor de esculca que emprendera. Nin que dicirvos teño que, conforme o escoitaba, proíame a curiosidade e escocíame a presa por podérmonos ver e falarmos de vagar sen auriculares por medio. De xeito que aproveitei o primeiro pretexto que se me apresentou para viaxar a Madrid, xantarmos xuntos e escoitar a modo o seu relato completo.

Así souben que, para arrecadar as fontes documentais máis auténticas da sua investigación, fórase residir por unha longa tempada nos Estados Unidos, onde traballara arreo na consulta e peneira de documentación conservada nos arquivos do Congreso e do Departamento de Estado, e máis obtivera acceso a todo un repertorio de documentos "top secret" que, co paso do tempo, foran "desclasificados", nomeadamente, pola sua relevancia, os custodiados nos arquivos do Office of Strategic Services (OSS), e máis do Combined Chiefs of Staff (CSS) dos USA e o Reino Unido referentes ás American-British Conversations. Mesmo algúns deses documentos foran desclasificados a petición sua. Con toda esa documentación, engadida aos materiais bibliográficos e informativos que il mesmo fora arrecadando anteriormente ao longo dos anos, Garcès abordara a redacción dunha obra que naquela altura estaba a piques de rematar, unha impresionante análise historiográfica e política do período da guerra fría -con algúns excursos retrospectivos á mitade anterior do mesmo século- enfocada e vertebrada a traveso da dialética antre dous fenómenos antitéticos: o exercizo de cadansúa soberanía nacional polos diferentes povos e a intervención intrusiva nese exercizo polas potencias hexemónicas no sistema "oucidental" -primordialmente, claro está, a metrópole imperial USA e a sua aliada submetrópole británica. Con ese fío condutor, a estrutura expositiva da análise e o relato dispúñase en duas grandes partes: artellada unha sobre o binomio "intervención e guerra fría", e sobre o de "estratexias mundiais e intervención" a outra. Nese grande mural, dous espazos aparecían traballados con pincelada máis miuda e análise máis migalleira: Latinoamérica e a Penínsua ibérica. O longo capítulo consagrado ao tardo-franquismo e a transición política ao post-franquismo fora o que suscitara a sua chamada telefónica e os comentos que nela me fixera. Foi tamén a temática na que se centraría primordialmente a nosa conversa xa en Madrid, e máis as outras que subseguintemente teríamos. Eu "alucinaba" -dirían os mozos de hoxe- coas revelacións do seu relato, e riamos os dous a cachón, solprendidos pola sintonía que se mantivera entre os nosos caletres durante os anos que pasaramos sen comunicármonos.

Rematada a redacción da sua obra, Garcès tardou varios anos en achar editor que ousase publicarlla -tal era a cárrega explosiva que agochaba. Lémbrome que nun intre dado, ben entrados xa os anos noventa, chamoume para perguntarme se podería editarse na Galiza, en Laiovento, mais era empresa inasequíbel para tan cativa editorial. Pensei como alternativa Portugal. Mais as xestións intentadas renqueaban e no entanto, finalmente, decidíuse a editarllo "Siglo XXI". Era o ano 1996: pasara práticamente un decenio dende que rematara de escribilo. O silencio nos "medios" foi a forma preponderante de publicidade coa que foi acollido. Nada do que solprenderse estándomos na celtiberia dos espellos cóncavos. Pesia que Mario Benedetti, no limiar que lle escribiu, dictaminaba o libro do Garcés como "leitura obrigada para quen pretendan recoller do pasado as duras leicións que ás veces serven para clarexar o presente". Ou, se cadra, mesmo por iso arrepiaba aos que deberan lélo o vérense retratados tal como foran -e seguían a ser. "Soberanos e intervenidos", é o seu tíduo. Mais dalgúns dos seus contidos falareivos, se vos prace, próximamente. Só, para rematar, esta aguda ironía do Benedetti no seu prólogo: "é un tíduo perfeito, (mais) tamén podería ter sido, se Graham Greene non o tivera usado nunha novela do 1948, The Heart of the Matter, ou se cadra inda millor o seu rótulo en castelán: El revés de la trama. Por iso, e moito máis, o libro de Garcès resulta fascinante. Mesmo ten un algo de enigma policiaco, poisque ao final enterámonos de quen era o asasino". E tanto!

[http://www.altermundo.org/constitucion-espanola-e-nacionalismo-galego-unha-vision-socialista-e-iv/]

Unha constitución non é máis ca un documento onde se plasma un modelo político de estruturación da sociedade resultante dun proceso constituinte.

-V-

Perguntarédesvos: e a Constitución española? Como certos personaxes dos esperpentos, está presente no ambiente e na trama sen se facer ver apenas. En Luces de bohemia de Valle-Inclán, hai nun intre dado unha anotación de acción, práticamente irrepresentábel, que reza: "Atravesa a escena un gato que berra ¡viva España!" -ainda mo recordaba o outro dia Pancho Pillado.

É natural. Unha constitución non é máis ca un documento onde se plasma un modelo político de estruturación da sociedade resultante dun proceso constituinte. O proceso constituinte acontece no seo da sociedade mesma como colectividade viva e en movimento, non nun salón ou cámara determinados. O proceso constituínte da Iª República francesa, vertido na declaración universal dos "droits de l"homme et du citoyen" e na primeira constitución democrático-burguesa da Europa continental, foino a Revolución Francesa do 1789-92. O proceso constituinte da Unión Soviética, primeira federación de repúblicas socialistas na história do planeta, foino a revolución bolchevique de Outubro no 1917. O da Constitución portuguesa hoxe vixente, ainda e pésia todo, foino o proceso revolucionário que se desata co golpe militar progresista do 25 de abril do 1974 e culmina nos gobernos provisórios presididos por Vasco Gonçalves. E o da actual constitución española do 1978 estámolo a ver reflexado aqui através dun prisma que fixen esplícito desde o mesmo título: o dun socialista que loitou desde a adolescéncia até hoxe no frente do nacionalismo galego, quer dicer, na vanguarda do proceso histórico-político de autodeterminación do pobo galego, pobo que constitui unha nación sen Estado en curso ascendente de accesión á plena conciéncia colectiva da sua identidade como nación, e conseguintemente de loita polo exercício da sua soberania -se empregamos, para entendernos, este termo nado nas suas connotacións semánticas contemporáneas na mesma revolución francesa precisamente.

A identidade nacional da Galiza, a sua existéncia histórica como nación na dimensión sociopolítica do termo -non na superestrutural que é sempre unha "excrecéncia, nunca de seu un fenómeno estrutural na sociedade- estivo sempre en contradición co feito xurídico-político -superestrutural, logo- do Estado español. Esa contradición, sempre existente, agudizouse na história a partir da forma moderna e borbónica de Estado unitário centralista desde o XVIII, e agravouse co Estado centralista español burgués, por duas razóns primordiais: unha, o desenvolvimento capitalista para o que ese Estado foi o instrumento superestrutural que, mutatis mutandis, serviu aos mesmos fins cardinais en toda a história contemporánea de Europa, pero que ao actuar sobre da base económica galega converteuna ademáis nunha colonia "interna"; outra, o despertar e desenvolvimento que desde o XIX experimentou a conciencia nacional -se queredes, o "volkgeist", nas formulacións teóricas europeas da época- na conciencia social de Galiza. A agravación e agudización desa contradición acada o seu cume histórico coa fase franquista de Estado español totalitário e fascista.

Por outra banda ese fenómeno, nos seus termos xerais, non se dá somente coa realidade nacional galega, senón tamén coas outras englobadas no espácio territorial e político dese Estado español: Euskalherria e máis Catalunya -ou, nun senso lato, os Países cataláns. O fascismo, coa sua concepción totalitária do Estado e a sua abafante presión represiva sobre das liberdades de calquer caste, agudiza non só as contradicións de clase na sociedade "española", senón tamén as contradicións nacionais, quer dicer, entre o Estado unitário e anti-democrático e a realidade plurinacional da sua base de asentamento. De aí mesmamente que os vectores primordiais da dinámica socio-política anti-fascista sexan o movimento obreiro -loita de clase do proletariado- e os nacionalismos "periféricos" -loita das nacións asoballadas pola sua autodeterminación.

A liquidación do rexime franquista, ou sexa, o desmantelamento do Estado facista, tiña que resolver esas duas contradicións, dar satisfación a esas duas correntes de movilización política de camadas populares, plasmar nunha nova fórmula de superestrutura xurídico-política esas duas expresións activas da conciéncia social. Só dándolles solución no plano institucional "ex-novo" poderia abrirse unha situación democrática de amplo horizonte e estabilidade -"consolidarse" a democrácia, como se adoita predicar retórica e farisaicamente nos meios políticos oficiais de hoxe. Noutras palabras, o proceso constituinte que estaba a operarse de feito na sociedade xa baixo o franquismo camiñaba nesa dobre direición. A via de paso dese proceso, para se traducir superestruturalmente, constitucionalmente, chamábase no argot da época creba democrática. Ora: escamoteouse a quebra democrática, furtáronse as reivindicacións cardinais tanto do movimento obreiro canto das loitas nacionalistas emancipadoras, arrombáronse os postulados esenciais previamente suscritos, ao parecer, por todas as forzas e organizacións democráticas, e fíxose unha constitución consagradora da "economía social (?) de mercado" -eufemismo supletorio da expresión "capitalista"- e negadora da soberanía nacional e o direito de autodeterminación dos pobos galego, vasco e catalán. Acabouse aplicando, a fin de contas, a Lei de Sucesión franquista do 1946 "sub specie constitutionis": ao cabo os vencedores resultaron ser Fraga e demáis "revenants" políticos, absolutamente impresentábeis en calquer democrácia normal. Estamos a pagar ainda hoxe as consecuéncias. Seguiremos a pagalas. E o pior é que pagamos "xustos por pecadores", os inocentes polos culpábeis, os explotados polos explotadores, os asoballados polos asoballadores, os colonizados polos colonizadores.

"O pobo galego non pode transixir con nengunha forma de transición política, no nivel do Estado español, que non leve enxertada a sua autodeterminación como pobo. O respeito dos direitos nacionais dos pobos do Estado español non pode ser unha "cuestión adicional" na estratéxia da transición, por moi "sine qua non" que se chegue a considerar esa cuestión. O exercício dos direitos nacionais da Galiza e dos demáis pobos do Estado español actual é consustancial co proceso de quebra democrática": son diáfanas afirmacións contidas no documento que o PSG apresenta ao Consello de Forzas Políticas Galegas (CFPG) para levalo -e será levado- á xuntanza de plataformas democráticas que se vai celebrar o 25 de setembro do 1976 en Valéncia, cando xa está a apodrecer a alianza antifascista e as organizacións chave a nivel de Estado andan a pactar coas forzas do rexime franquista, a saldaren o patrimonio da quebra democrática, e aceitaren a reforma.

Curiosa extravagáncia, pactar unha reforma democrática! Obviamente, pola sua própria índole, un Estado e un rexime fascistas son irreformábeis. Só se pode reformar unha democrácia que xa exista; un rexime e un Estado anti-democráticos "per se" non cabe sometelos a unha reforma democrática: ou se botan abaixo, se dinamitan ou desmontan peza a peza, ou viciarán conxénitamente calquer Estado e rexime que os sucedan. E iso non se resolve con que media dúcia de "xurisconsultos" escreban un papeliño co rótulo de Constitución e logo se aprobe nunhas cortes ou nun referendum: tamén facía referendums Fraga a prol do vello marrau, e gañábaos, naturalmente. Coa reforma política, a Constitución do 1978 e o subseguinte referendum, a base social do fascismo franquista e os seus escribas e pontífices gañaron a sobrevivéncia política frente ao conxunto das camadas populares do Estado español e á conciéncia social que apostaba por un proceso constituínte aberto e disipador dos fedores de tanto cadáver político por enterrar de vez. A reforma e a Constitución foron a UCI que non resucitou ao tirano pero salvou in extremis aos seus cans de presa. A democrácia, e o poder formal nela, nacen así secuestrados. Seguen secuestrados ainda, por máis que xa pareza gostarlles esa situación: son os fillos de Franco.

"Conforme ao princípio de autodeterminación nacional, a soberanía política en Galiza corresponde ao Pobo Galego. Un Goberno galego asumirá a repesentación e o exercício do poder político no território da Galiza en tanto non se estabelezan as institucións definitivas no correspondente proceso constituinte. A participación da nación galega nun Pacto federal español, terá de axustarse ás condicións mínimas seguintes: A) O Pacto federal terá de ser concluído sobre os princípios da negociación en plano de igualdade dos representantes lexítimos dos pobos das diversas nacións integradas hoxe no Estado español, segundo veñan determinados polos respectivos procesos constituintes…".

Son párrafos das "Bases constitucionais" elaboradas na primavera do 1976 e asumidas polo CFPG. Semellan ecoares dun pasado remoto, prosa de política-ficción, extrapolación dun documento vietnamita? Non: era a linguaxe política cotián nas plataformas ilegais, xa non estritamente clandestinas, das forzas democráticas nesta Terra e nas demáis da Península hai menos de dez anos. Cando abria o dia no Padornelo após a longa noite de pedra celsoemiliana, recitabamos de memória o Alba de Grória do Daniel, e as hostes de Waldemar, señor de Gurre, cantaban para nós con música de fanfárria do Schoenberg: "Vede, o sol escintilante ao borde do ceo saúda o voso soño. Ridente, remóntase das vagas da noite, facendo voar desde o relocinte sobrancello os seus mollos dourados de luz!".

Non foi un espellismo. Esa premonición de antonte é hoxe o porvir.

[http://www.altermundo.org/constitucion-espanola-e-nacionalismo-galego-unha-vision-socialista-iii/]

 É máis, recordade: dende nadal do1973 e en seis breves meses aconteceron tres feitos dunha enorme releváncia conxuntural en fases críticas como aquela: a execución de Carrero polos "gudaris" vascos, a revolución "dos cravos", e máis a tromboflebite do vello marrau.

IV

Como quer que o fascismo franquista non morreu no frente, senón na cama dun hospital da S.S. -en singular- entubado, "pinchado" e con suspense de traxicomédia filmada, foron as condicións políticas da "comédie humaine" internacional as determinantes do desenlace sucesório. Impórtame suliñalo, poisque esta opinión non é comun.

Adóitase sopesar as causalidades endóxena e esóxena dese proceso dun xeito que atribui moito relevo ás condicións internas -endóxenas- do proceso e, somente a partir delas, un papel de importáncia variábel segundo as ópticas, pero sempre só complementário, ás circunstáncias internacionais -esóxenas. Conforme a esta opinión, a correlación de forzas entre a oposición democrática e o franquismo non teria sido propicia á consecución dunha quebra democrática, isto é, alén as elementais cuestións de aduvio democrático no plano institucional, estabelecemento de liberdades formais, lavado e encalado de fachadas, e desinfección de inodoros políticos. Nesta situación, a presión internacional das democrácias occidentais tería sido o factor determinante para facer pasar ás bases sociais do fascismo franquista seródio por algo máis que os retoques das Leis Fundamentais que ainda postulaba Fraga -e, xa que logo, AP- na primavera do setenta e sete cara aquelas eleicións parlamentárias que por algo -argúese- non foran convocadas co carácter de Cortes constituíntes, ainda que logo se adicasen de feito a elaborar unha Constitución, a gaditana do XX, ou sexa, a vixente do 1978.

A miña valoración é mesmamente a contraria désta. As loitas sociais, cívicas e nacionais no decurso dos anos setenta dentro do Estado español, as loitas obreiras e nacionalistas, os movementos universitários e cidadáns, experimentan tal pulo e ritmo de aceleración, acadan tal degrau e magnitude de movilización popular, e conquiren o estabelecimento ou a apropriación de tal cúmulo e diversidade de plataformas -incluída a penetración no corazón mesmo dun sistema así, coa aparición da UMD no exército, polo demáis en contacto sempre co tecido social e a clandestinidade política organizada- que, para os que participamos naquel proceso cunha mínima capacidade simultánea de obxectivación crítica e reflexión analítica, resultaba impensábel que a quebra democrática desmanteladora a fundo do aparello fascista non tivese lugar… agás que as condicións políticas externas -as variábeis esóxenas- operasen como freo do proceso, no canto de afortalárenno e ampliárennno acumulativamente.

É máis, recordade: dende nadal do1973 e en seis breves meses aconteceron tres feitos dunha enorme releváncia conxuntural en fases críticas como aquela: a execución de Carrero polos "gudaris" vascos, a revolución "dos cravos", e máis a tromboflebite do vello marrau. Tres feitos que feriron o rexime fascista español en tres pontos vitais: a liquidación do futuro continuísta do poder institucional e fáctico do aparello "fascistopusdeísta"; a defenestración do gardaespaldas lusitano postsalazarista; e a "morte anunciada" -ou anúncio de morte iminente- do sapo eterno: a tanxibilidade da condición mortal do tirano que a mente popular chegara a pór subconscientemente en dúbida. O Estado fascista andou á deriva durante un tempo, e abonda consultar a información periódica da época para se decatar. Ainda cando máis logo Fraga dicía que a rua era sua, a realidade foi que non durou como ministro da gobernación porque a situación xa era ingobernábel para o aparello de Estado fascista. O contexto internacional máis ben permitiu e propiciou que a deriva temporal -nunca mellor dito- do Estado non acabase en caos e descalabro. Cousa esta á que, por certo, contribuiu non pouco a alarma que nos meios "demócratas" occidentais -filoianquis todos eles- suscitara o sesgo que collia a revolución portuguesa, levada a sério polos gobernos do rexo Vasco Gonçalves co apoio popular dunhas xentes que, fartas de cadeas e explotación, lle berraban: "forza, forza, compañeiro Vasco!".

Queredes unha proba sintomática desa alarma? Velaqui: "Os comunistas portugueses teñen un sério problema de credibilidade tocante ao respeito da democrácia política, ou pluralismo ideolóxico, durante ese proceso de transición". "Seria un erro que marcaria definitivamente o futuro o de que o MFA se institucionalizase como veículo de intervención directa na vida política portuguesa, á marxe da representación popular emanada das urnas". "Os socialistas (portugueses) están mellor situados ca ninguén para enarbolaren a bandeira da construción do socialismo en liberdade". Non son propósitos do Pentágono. Son aseveracións de Felipe González feitas en Cuadernos para el diálogo, xa en abril do 1975, no número adicado a "La vía portuguesa". Desde pouco despois, durante os oito últimos anos até agora transcorridos, a Constitución elaborada baixo os gobernos provisórios do Vasco, a Intersindical dos traballadores, o sector progresista do MFA que aínda anima a Asociación Vintecinco de Avril, e o eleitorado da APU catalizado arredor do PCP, levan sido bastións que manteñen a defensa das conquistas da "revolución dos cravos" frente ao proceso contrarrevolucionário orquestrado internacionalmente, e no que o PSP leva actuado sistemáticamente de celestina. A "construción do socialismo en liberdade" polo partido de Soares, úla, que non se albisca por ningures?

O eido socialista era de certo un lugar de observación e auscultación privilexiado nesa época, por razóns obvias. E debo declarar que alguns, entre os que me conto, tivemos a grave sospeita, xa desde o início da CSI na primavera do 1974 e as xuntanzas dese verán no estranxeiro, como hóspedes do PS francés e da SPD alemá, de que, desde fóra -léase en concreto: desde os cuarteis xerais da Internacional Socialista- estabase a precociñar unha transición española "sen traumas" nen "espirais revolucionárias". Os "traumas" previsíbeis por nós somente podían selo para os fascistas e os colaboracionistas co franquismo. Ergo, se se aforraban, aforrábansellelos, e para qué aforrárllelos? Non traumatizaran eles durante meio século ás clases traballadoras e máis aos pobos da Península? Acaso era revanchismo en vez de simples sensatez limpar a fondo as nosas casas se queriamos ter garantías de democrácia e socialismo para o futuro? "Espirais revolucionárias", logo: o cheiro a xofre do tartufismo demócrata-occidental perante o drama político da guerra española rebrotaba das covas da história e alertaba o noso olfato -algo estaba a apodrecer outravolta. O mesmo tema, con variacións, que no 1945 e seguintes.

No meu caso, a sospeita fíxose certidume xa desde o congreso de Suresnes do PSOE. Desde aquel mesmo momento souben que o destino convertera en adversarios e mesmo inimigos non queridos nosos aos que me esforzara en considerar, apesar de tantas discrepáncias, fraternos amigos socialistas. Non fun eu só. Fomos bastantes os que, desde entón até o setenta e sete, nos esforzamos en afogar en nós mesmos esa sospeita que se tornaba evidéncia, e seguimos a fiar neles e traballarmos xuntos como "compañeiros". Especialmente cos máis próximos, xa consumada a ruptura co PSOE, forxada a FPS, e virtualmente perdido o apoio -ou mesmo gañada a desconfianza e animadversión- da Internacional Socialista.

Ainda no 1976 viaxei en nome da FPS, e na compaña de Narcís Serra, Joan Garcès e Enrique Barón, a Arxel, en procura do apoio internacional dos países non alineados. Fomos recebidos oficialmente polo goberno de Boumedian. O forno internacional non estaba para cocer, e o apoio non chegou a traducirse material nen diplomáticamente en nada sensíbelmente apreciábel.

A FPS nacera morta, tal coma un tal Beiras dera en cismar a pesar seu no meio do alborozo en torno das xornadas constituíntes. E todos os seus membros agás o PSG, desde cataláns a baróns e usos, limitáronse no seu intre a enterrala e facerenlle funerais solemnes pactando co PSOE perante as eleicións do setenta e sete. A executiva do PSG escrebeu daquela con amargura: "Cómo se pode comprender que pacte co PSOE unha organización como o PSC, que foi membro fundador da FPS, e que nese trance suscrebeu unhas señas de identidade socialista e uns principios organizativos de federación de partidos que o PSOE non pode aceitar e que, mesmamente por non aceitalos, saíuse da CSI primeiro e non se incorporou á FPS despois? Iso chámase fariseísmo por parte do PSOE e, dalgun xeito, insolidariedade por parte do PSC". É o brado inútel do guindado pola borda en alta mar: "Qué é o que está primeiro? O socialismo galego ou a existéncia e os intereses criados do Partido Socialista Obrero Español?".

Alguns pagámolo máis caro ca outros. Pero máis caro ca ninguén pagáronno o proletariado e os pobos sen Estado da Península chamada, impropriamente, ibérica. Non llelo perdoarei, non llelo perdoaremos endexamáis.

[http://www.altermundo.org/constitucion-espanola-e-nacionalismo-galego-unha-vision-socialista-ii/]

Cando na primavera do 1974, a raíz da aceleración histórica esoxenamente producida, esta vez, pola revolución portuguesa, se convoca multilateralmente a Conferéncia Socialista Ibérica (CSI), dous son os eixes dos debates e negociacións entre as diversas organizacións…

III

Cando na primavera do 1974, a raíz da aceleración histórica esoxenamente producida, esta vez, pola revolución portuguesa, se convoca multilateralmente a Conferéncia Socialista Ibérica (CSI), dous son os eixes dos debates e negociacións entre as diversas organizacións que concorren a ela (singularmente, de primeiras, O Partido Socialista Galego (PSG), o Moviment Socialista de Catalunya (MSC), o Partit Socialista del País Valenciá (PSPV), o PSOE e Reconstrucción Socialista): un, a procura dos denominadores ideolóxicos e programáticos comúns do "novo" socialismo agromado organizativamente baixo o fascismo franquista; outro, a fórmula e prerrequisitos para a articulación do Estado español a vir despois do fascismo e máis a dos propios partidos socialistas entre si. Os documentos ideolóxicos, políticos de principios, e programáticos editados clandestinamente -pero profusamente difundidos xa daquela- pola CSI e, máis logo, pola Federación de Partidos Socialistas do Estado español (FPS, 1976), acredítano sen lugar a dúbidas, inclusive coa autoría firmada, en bastos casos, de indivíduos que hoxe son persoeiros do Estado central, as institucións autonómicas ou as altas xerarquías da administración política.

Nun documento informativo da CSI, no que dá conta dos acordos concluídos nas sesións do 1974, consta o "recoñecimento polo PSOE da existéncia de partidos socialistas nas nacionalidades periféricas e posibilidade dunha federación de todos os partidos socialistas, coa conseguinte disolución das federacións rexionais do PSOE naquelas nacionalidades nas que existan partidos socialistas". Ainda me lembro hoxe do Pablo Castellanos colléndome do brazo á porta da sede do PS francés en Paris, en xuño do 1974, e dicéndome que habería que mudar moitas cousas, "incluídas as siglas do PSOE". É sabido: Pablo Castellanos non chegou sequer ao final dese ano como Secretario General do PSOE. El servira para gañarlle a batalla do recoñecemento internacional á direición do partido no exílio, mais foi liquidado á sua vez no congreso de Suresnes, no outono do setenta e catro, polos "jeunes loups" meridionais que, através dos fíos detentados polo "Tanque" Múgica, fixéronlle a cama a Willy Brandt nos habitáculos da Internacional Socialista. O PSOE tenta conxelar a CSI, e dende marzo do 1975 recorre ao veto para impedir que calle unha unanimidade na que el é o único discrepante. Consecuéncia: o PSOE autoexclúise, poisque todos os demáis deciden continuar, e suliñan: "a CSI non está formada só polos partidos socialistas das nacionalidades en conflito co PSOE", xa que "tamén participan nela outras organizacións socialistas tais como Reconstrucción Socialista -que non ten connotacións nacionalistas- e USO, un sindicato de tendencia socialista". A chave da custión, iso si, faise evidente por pasiva, cando a CSI afirma: "Existe unha fonda convición de que nengun participante ten pretensións hexemónicas".

Aquelas cousas que a nova equipa do PSOE segue declarando ainda para a galeria que asume, mais xa non está disposto a suscreber en documentos de órgaos interpartidários socialistas -ergo, xa non quer comprometerse a asinar- fanse evidentes, por contraste, ao lermos os contidos dos documentos pre-fundacionais da FPS editados en marzo do 1976. Así, Reconstrucción Socialista, por voz de Eugenio Royo, brazo dereito de Quique Barón, reclama o direito dos pobos do Estado "a elexiren e dotárense de institucións representativas próprias que permitan o exercício do direito de autodeterminación". Eusko Socialistak, através de Mikel Salaverri, propugna "un sindicato unitário, de clase, autoxestionário, democrático e autónomo, polo que estamos abertamente e polo que loitaremos en todos os planos". O PSC, coa firma de Joan Raventós, escrebe que "á par da concepción federativa de partidos socialistas no Estado español, compre unha concepción organizativa deles totalmente democrática" e máis "un grande debate teórico-político sobre das bases nas que debe apousar a unidade dos socialistas" -debate no que se eluciden "as grandes opcións estratéxicas que os socialistas debemos definir e asumir". O PSPV, en palabras escritas por Joan Garcès, afirma que a FPS "procurará e manterá relacións de solidariedade militante co movimento obreiro internacional, coas forzas socialistas e anti-imperialistas de dentro e fóra de Europa, e cos pobos en loita pola sua liberación nacional" -a empezar, naturalmente, polos de dentro do Estado español no que a FPS está enxertada. En fin, o que o PSG escrebe coa antefirma do meu próprio nome non viría a conto, obviamente, de non facelo seu a própria FPS como no resto dos casos mentados: "un dos problemas máis sérios cos que bate calquer estratéxia para o estabelecimento da democrácia no ámbito do Estado español consiste na contradición entre o carácter unitário dese Estado, por unha banda, e a índole plurinacional da realidade socio-política que ese mesmo Estado recobre, pola outra"; por iso mesmo, "o Estado desmesurou fóra de cacho o emprego dunha ideoloxía "nacionalista" española centrípeta, hipertrofiando a sua función negadora dos demáis valores nacionais autóctonos". Mais mesmamente desas plurais realidades nacionais "teñen que partir o internacionalismo e máis os plantexamentos de solidariedade de clase. De aí partimos nós, socialistas, e co logro da FPS damos probas de asumir na prática os nosos principios de solidariedade, e prefiguramos, no plano da articulación conxunta das nosas organizacións, a fórmula que preconizamos para o artellamento do próprio Estado".

O PSOE non estaba disposto a "misturarse", federándose en condicións de paridade, con outros partidos soberanos nos seus respectivos ámbitos nacionais, onde, polo demáis, o PSOE non existía virtualmente en absoluto -cando menos na Galiza, como se demostrou despois e sabiamos moi ben daquela os socialistas indíxenas. No setenta e cinco, cando as cousas xa ían mal na CSI e se aviciñaba a ruptura co PSOE, que adoitaba enviar alí, por relevos, a González e Múgica -sal e pementa, se cadra- o Múgica, nunha sesión surrealista na que acabamos increpándoo e parangonándoo con Arias Navarro desde Raventós e Barón e min mesmo, tivo a fachenda de apresentarnos a un mozo lánguido e tristísimo como "o seu home en Galiza", ao Graham Greene, suposto tecelán duha suposta rede psocialista que faria ilusória a hexemonia do PSG no socialismo galego. Sorrin e irriteime a un tempo ante tamaña provocación. O tal mozo era coñecido xa entre nós -e seríao moito máis posteriormente- como "o Innombrable", por gafe. Pouco despois, César Portela, daquela artífice da criación do Coléxio de Arquitectos de Galicia, relataríame con moito humor os "vaciles" aos que o sometía cando recebía a sua visita para lle propor o ingreso no PSOE. "Cántos sodes xa?" -inquiría o Portela. "Xa che somos cinco" -respondía impertérrito "o Innombrable". Ofrecéralle xa daquela ser alcalde da sua cidade nas primeiras eleicións "democráticas" que houbese. A eses niveis andaba o choio do "Tanque" en Galiza. Nas eleicións do 1977, "o Innombrable" foi segundo da lista do PSOE pola Coruña, e resultou eleito deputado. Aos poucos meses pasábase a UCD, e mesmo despois a unha direición xeral na Xunta pre-autonómica de Rosón. Por certo que a cabeza desa mesma lista fora Paco Vázquez. Eu soubera del -da sua existéncia- porque figuraba na axenda de enderezos do Quique Barón, que me perguntara se o coñecía. Aseguráralle que nos eidos da clandestinidade era absolutamente ignoto. "Sí, hombre, un chico que es inspector de trabajo", insistiu o Barón. "Nen idea, Quique". "Pues él te conoce, y dice que Beiras es una institución". "Para, Quique, neno! O nacionalismo non ten institucións aínda. E non me "cousifiques", por favor". Hoxe Paco Vázquez é un alcalde da Coruña que fai boa a memória de Molina Brandao -un megalómano fascistón que, por certo, morrera dunha coitelada nun tugúrio brasileiro, en viaxe oficial de pracer.

Esa "relutáncia" do PSOE á paridade connosco era tal vez un reflexo de sobrevivéncia dun vello partido reencarnado en novos cadros recén chegados ao activismo socialista clandestino -moito máis recén chegados eles, desde logo, os do novo cúmio pesoísta, do que a maioría de nós, os da "periféria", e sen os nosos vínculos ininterrompidos coas xeracións devanceiras, poisque nos nosos "curricula" colectivos non houbera ainda unha ruptura traumática semellante á da equipa gonzalista a respeito da llopista. En calquer caso, se eles non "pasaban" por recoñecer a soberanía política e organizativa a partidos "irmáns" das nacións galega, vasca ou catalá. cómo irian recoñecer soberanía intrínseca e direito á autodeterminación a esas correlativas nacións sen Estado? A cerimonia da confusión estaba encetada xa dunha vez por todas, convertendo en cinza o lume de decénios de esforzos e loita pola comprensión recíproca e a coordenación solidária. Esforzos xurdidos, por certo, da "periféria" e non do "centro": o PSG nacera no 1963, e no outono do 1964 xa estaba a tender a man a outras organizacións peninsulares en Imperia, na Riviera italiana, baixo os auspicios do PSI de Nenni e do brazo do xúrdio vellote largocaballerista, de tan conmovedora memória para min, que se chamou en vida Xosé Calviño, quen debatía crítica e didácticamente comigo en Paris certos contidos non nidiamente socialistas da nosa primeira declaración de principios, e invocaba con paciente sosego -e até con tenrura- o método do "socialismo científico", quer dicer, do marxismo. Pobre Calviño se estivese a ver ónde acabara o seu amado Partido Socialista Obrero e o seu albaceádego de Largo Caballero!

[http://www.altermundo.org/constitucion-espanola-e-nacionalismo-galego-unha-vision-socialista/]

Á volta do vran do 1985 era inminente a convocatória de eleicións para a segunda lexislatura do Parlamento de Galicia. No outono do 1981 celebráranse as primeiras eleicións lexislativas galegas no marco do Estatuto de Galicia…

Á volta do vran do 1985 era inminente a convocatória de eleicións para a segunda lexislatura do Parlamento de Galicia. No outono do 1981 celebráranse as primeiras eleicións lexislativas galegas no marco do Estatuto de Galicia, recén entrado en vigor conforme ao deseño constitucional español do chamado Estado das Autonomías, que suplantara ao non-nato pacto federal, propugnado polas forzas sociais e políticas propulsoras da frustrada "creba democrática" como fórmula de artellamento da realidade plurinacional do Estado español . Ésa era mesmamente a posición do nacionalismo galego rupturista que, integrado no Consello de Forzas Políticas Galegas (CFPG), elaborara no 1976 unhas "Bases Constitucionais para a participación da nación galega nun pacto federal" constituínte dun novo Estado democrático. Mais, como é ben sabido, non houbera creba democrática, senón "reforma política". Os tres escanos obtidos neses comicios de 1981 pola coalición do BN-PG co PSG perdéranse, ao seren expulsados os seus titulares do novo Parlamento autónomo por negárense a prometer o acatamento da Constitución esixido no Regulamento que a cámara elaborara despois de constituída. Agora o BNG, fundado en setembro do 1982, tiña que decidir se transixía con ese trámite obrigado, para non ser excluído da acción parlamentar, ou renunciaba a ela para manter intacta unha posición rupturista mália que, naquil contexto, só puidese ser testemuñal. Eu estaba a prol da primeira opción, que foi a que prosperou. Mais quixen facer pública a miña leitura do proceso que dera ao traste coa arelada "creba democrática" e a miña denuncia do fraude político que, ao meu ver, acobillaba o pacto da "reforma". Tenteino nun monllo de artigos que a prensa do entón "declinou" publicar. Editouno nun folleto a "Agrupación Cultural Alexandre Bóveda" da Coruña. A deriva política deturpadora das "nosas" institucións autonómicas que arestora andamos a padecer fíxome relembrar aquil texto. Ofrézovolo eiqui en varias entregas, tal cal fora escrito daquela, como exercizo de memória e testemuño persoal da nosa história recente, por se vos pode ser de proveito. Dedicárallo daquela a Pancho Pillado. Reitero a dedicatoria nesta reaparición.

*************************

– I –

A diferéncia do nazismo xermano e dos fascismos latinos, o fascismo español non morreu de morte violenta. O Estado hitleriano, o rexime mussoliniano e máis o goberno de Vichy na Francia ocupada, foron derrubados "manu militare". Os seus edificios institucionais foron esbarrullados e os seus alicerces socio-políticos desencovados e esnaquizados a resultas dunha aniquilación bélica e unha subseguinte depuración, ainda que non completa, dos seus inquilinos -desde os voláteis dos tellados até as ratas dos esgotos subterráneos. Que Albert Camus escrebese nesa época A Peste, coa sua elocuente simboloxía, non é un casual, como non o é tampouco a contemporaneidade das suas Catro cartas a un amigo alemán, aparecidas primeiro e clandestinamente en Combat, baixo a ocupación nazi. Contemporaneidade e dureza: "Deprendémos que, pola contra do que ás veces coidamos, o espírito non pode ren contra a espada, mais que o espírito xunguido á espada é o eterno vencedor da espada tirada por sí mesma" -escrebe don Alberte no 1943.

Mais a vaga que asolagara ao fascismo detivérase daquela nos Pirineus. Nen o fascismo franquista nen o salazarista resultaron barridos pola maré, contra pronósticos e convicións hoxe impresas nas memórias francesas dunha Beauvoir, Simone Signoret ou a nosa paisana Maria Casares, a filla do fundador da ORGA. Os cidadáns demócratas e republicanos peninsulares, no interior ou no exílio, viron cómo os seus ideais, os seus direitos e o seu combate era atraizoados polas democrácias occidentais vencedoras do inimigo común, en aras dunha nova guerra: a chamada "fría" -e non precisamente por mor da longa invernía que así se ía prolongar tres decénios máis sobre dos pobos da Península. Nen sequer foi recompensado políticamente o heroísmo dos demócratas republicanos socialistas, comunistas ou anarquistas, nen o dos loitadores nacionalistas galegos, vascos ou cataláns, que despois da resisténcia militar da II República ainda tiveran folgos e carraxe para combateren alén os Pirineus frente aos nazis na Resisténcia francesa, nos servicios secretos e de enlace que empregaban o euskera como código críptico, nos carros de combate que liberaron Paris, ou aquén ese montes na guerrilla anti-fascista que na Galiza seguiu en pé até os anos cincuenta. Demócratas, revolucionários e nacionalistas que ainda hoxe bradan no alén polo restabelecimento dunha xustícia histórica e non somente tal que segue sen serlles devolta. Quén fala hoxe deles nos Parlamentos celtibéricos, quén defende realmente os seus ideais, os ideais polos que eles loitaron até a morte? Qué xustícia política se fai hoxe ás camadas sociais e máis aos pobos que eles encarnaban daquela na loita pola liberdade sen máis adxectivos e sen cancelas?

O fascismo español durou trinta anos máis, até o esgotamento biolóxico dos seus faraóns, e ainda que non foi agredido militarmente nunca máis, el si que morreu matando: ainda acaba de pasar en siléncio case completo o décimo cabodano dos fusilamentos de setembro do setenta e cinco, decretados por un vello merdallán tiránico ás portas da sua própria agonía. Escoitádeme en castelán por unha vez: "avive el seso y despierte". Cómo podería eu ollar á cara dos meus fillos adolescentes, que xa os teño, se esquecese, na mente e na prática, esta história que é tan deles como miña, a história na que se fundamenta o que de positivo poda ter o presente que estamos a viver?

– II –

Ás portas do setenta e sete -ese ano de cifras hebraicas, hoxe muro das lamentacións tamén el para os que fixeran a travesía do deserto español- o panorama socio-político interno no "solar hispano" deseñábase asi: dous eixos dinámicos vertebraban o proceso de demolición do Estado fascista, a saber, a loita do proletariado que, através do movimento obreiro, inflixía derrotas crecentemente graves á base social do rexime fascista e gañaba acumulativamente espácios de liberdade real e prática ainda a costa de sangue traballador como o vertido na Ponte das Pías ferrolan; e máis o combate nacionalista dos pobos sen Estado de Euskadi, Galiza e Catalunya, que, á par de combinarse solidariamente co movimento obreiro, feria de morte o aparello de Estado unitário fascista e burgués.

A oposición democrática ao fascismo español -tal seguía a ser o franquismo, arrombemos dunha vez eufemismos panximiqueiros- era tan consciente dese dobre feito cardinal no proceso político de entón, que suscrebía sen pestanexar as reivindicacións primordiais de uns e outros, traballadores e nacionalistas, do movimento obreiro e das nacións sen Estado, mesmo cando non eran as suas próprias por mor da ubicación na estrutura de clases ou no des-concerto dos pobos peninsulares: pequena burguesía demócrata, no primeiro caso, e cidadáns non "periféricos" do Estado, no segundo.

E digo ben que as suscrebían, non que as asumisen coa determinación de facelas suas por identificación ou por solidariedade na prática política futura. Botade unha ollada aos documentos clandestinos da época, á prensa internacional daquel tempo, e, mesmo, a partir do chamado "destape", á própria prensa do interior. Todos os que hoxe se pasaron de rosca -involutivamente, enténdese, ou sexa, que recuaron públicamente- suscrebían entón pontos reivindicativos cruciais deses dous grandes inimigos internos do Estado fascista: sindicalismo de clase e unitário, no movimento obreiro; autodeterminación e soberanía dos pobos galego, vasco e catalán, no frente nacionalista "periférico". Eran postulados básicos e innegociábeis da democrácia que se loitaba por estabelecer, pontos esenciais da quebra democrática liquidadora do rexime fascista. Por qué eses pontos esenciais, por riba de seren arrombados sen escrúpulos no proceso de "transición", se converteron en cocóns e fantasmas shakesperianos -hamletianos ou macbethianos, como gostedes- do sindicalismo e a política oficiais, respectivamente, do presente? Por qué eses dous grandes inimigos do Estado fascista son apresentados agora, de xeito subliminal ás veces, descarado moitas outras, como inimigos ou ameazas para o Estado democrático? Eu son, persoalmente, testemuña involuntariamente cualificado deses feitos todos, da veracidade deses posicionamentos, no campo democrático socialista. Algo sei, logo, do asunto.

[http://www.altermundo.org/galiza-como-tallada/]


 Con permiso do Valentín, que abofé que mo daría de seguir aínda vivo hoxe en día e ter que aturar, sen morrer de noxo, o que temos que aturar os superviventes da longa travesía da noite de pedra franquista e do breve e xa concluso período democrático subseguinte ao franquismo con Franco, arestora reconvertido en franquismo sen il, ou sen iso.

[Galicia Hoxe]

Digo que abofé que me daría o seu permiso porque sei moi ben como el era, trateino con confianza dende a miña infancia, estimeino e respecteino sempre, adeprendín del moitas cousas, a empezar polos valores republicanos que profesaba e a seguir pola súa lealdade aos exiliados e ao herdo ideolóxico e político de Castelao -e tíñame un cariño case paternal, el que non adoitaba ser efusivo no trato. De xeito que sei moi ben como pensaba e sentía verbo deste noso infortunado povo maltreito e maltratado pola história, tamén das súas eivas e responsabilidades colectivas, pois que nunca o idealizou pese a serlle sempre leal e solidário, e dos malandros de toda caste e condición que, empoleirados no estaribel social e político, utilizaron sempre o poder contra ese pobo, para esbullalo, traizoalo e frustrar as poucas oportunidades dunha "alba de groria" que tivo ao seu alcanzo no decurso da súa história. Mesmo por iso estou certo de que o Valentín daríame tácito permiso -e faríao cun divertido sorriso pillabán- para darlle a volta como lle eu dou aquí ao sentido do seu Galicia como tarefa, e converter parodicamente ese lema no seu oposto. Porque así ocorre na vida dos pobos, no acontecer social, na súa dinámica histórica, movida -é ben sabido- pola dialética dos opostos: evolución-involución, ilustración-escurantismo, emancipación-opresión, forza da razón-razón da forza, e tantos outros pares antitéticos que determinan, con diversos graos de aleatoriedade, o desenlace desa combinatoria de contradicións nas reviravoltas do curso dos tempos.

Galicia como tarefa é o título dun libro de Valentín Paz-Andrade publicado en 1959, na Arxentina, polas Ediciones Galicia do Centro Galego de Bos Aires. O pé de imprenta informa de que a edición "estivo ao coidado de L.S.", e o estilo das tapas do libro desvela a identidade agochada nesas iniciais: son sen dúbida da autoría de Luis Seoane. Por unha nota previa en galego, na que o autor dedica a súa obra aos emigrados e exiliados integrados "na maior institución galega do mundo", coñecemos a súa xestación: "foi na sua tribuna xenerosa, polo agosto de 1957, onde tomaron primeira vida as ideias eiquí arrecadadas". O libro do Valentín marcou un fito na expresión pública do pensamento nacionalista galego de pos-guerra. Dende a derruba "manu militare" da II República -a razón da forza asasina da forza da razón- era a primeira vez que un galeguista non exiliado radografaba o corpo social galego e diagnosticaba as súas doenzas e as súas enerxías vitais con libérrima lucidez: sen ter que pasar pola censura franquista que o faría imposíbel. Mais tamén sen laio nin pranto ningún. O título xa é elocuente na mostración da actitude do autor: confianza no potencial do país, compromiso coa tarefa de lle dar pulo, aviso da oportunidade histórica de facelo, e exortación á asunción colectiva desa angueira cívica e política. Pero é que, endemais, Paz-Andrade fai explícita el mesmo esa súa actitude na introdución aos quince áxiles capítulos que estruturan a súa obra. "Entre o tempo e o destino dun pobo -escribe- a interferencia nunca cesa. É unha relación de reciprocidade difusa, incorporada ao complexo da vida colectiva". Mais advirte: "Non nos referimos agora ao tempo pasado. Máis ben ao tempo que está a vir. Nin ao tempo abstrato (…). As nosas esculcas diríxense ao tempo concreto e vivo, con temperatura humana, con voces promisorias, como a dos piñeiros pondalianos. Ao tempo preñado de expectativas, de mensaxes inéditas (…). Máis tarde ou máis axiña, as potencias tácitas haberanse manifestar e transcender á estrutura da sociedade. Segundo sexa a eficacia coa que se aproveiten e encanen, poderán alimentar ou non os cambios de nivel esperados na vida do país". O libro de Paz-Andrade acadou daquela moita sona e grande difusión, tanto alén-mar coma acó, onde circulou de primeiras meio ás agachadas. Hoxe -coa mesma desmemoria que propicia o eterno retorno ao franquismo sen iso- está esquecido. Pior aínda: é practicamente descoñecido.

Foi a rememoración incidental que eu fixen do Valentín e desa súa obra nun dos meus artigos deste verán o que me moveu a procurar nos andeis da miña biblioteca o meu vello exemplar de Galicia como tarefa e relelo. Levaba uns anos sen revisitalo, des que deixei de impartir cursos de economía galega en segundo ciclo de licenciatura, e volvín gozar coa contemplación dese gran fresco abocetado, pintado coa axilidade e a gráfica linguaxe de xornalismo do bo, no que aparece retratada a fisionomía do noso país de entón e artellado o feitío dos seus membros. Dende a demografía ao idioma e a cultura, pasando, claro é, pola estrutura da base económica, fican diagnosticadas as síndromes primordiais da súa patoloxía, detectados os focos das súas enerxías potenciais e formuladas con decisión as propostas para unha acción cívica e política rexeneradora da saúde material e cultural do país. Alén de que un comparta ou non o enfoque ou a orientación con que as formula o Valentín, o caso é que configuran todo un solvente programa rexeneracionista dotado de coherencia -e dirixido primordialmente a un destinatario localizado por Paz-Andrade de xeito tácito, pero evidente, a asumir o protagonismo do proceso: o empresariado industrial galego e as elites da burguesía autótona. Vai aló meio século dende aquela: coas pertinentes excepcións, o destinatario fíxose o xordo, aquelas oportunidades perdéronse, o advento da autonomía non lle curou a xordeira ao doente, novas oportunidades volvéronse perder. Abraiante consecuencia: o cadro diagnóstico deseñado por Valentín hai dez lustros segue a describir inda hoxe a patoloxía endémica deste país, segue a valer para identificar, "mutatis mutandis", os seus andacios actuais -cronificados. Mais tamén, por pasiva, para identificar os primordiais responsábeis de todo un fracaso histórico.

Só unha mostra. O capítulo VII titúlase -traduzo- "Galicia, meridiano da enerxía", e os seus dous primeiros epígrafes levan estes elocuentes enunciados: "Cara e cruz da conxuntura", e "O miragre dos ríos esquecidos". E o VIII reza: "Prioridade locacional para a industrialización". Para calquera galego da miña xeración, resulta fascinante lelos no noso contexto actual: é como rememorar un soño espranzador que se tornou pesadelo agoniante. Para calquera galego consciente e sensíbel que faga hoxe esa lectura, seguro que lle suscita pasmo, alporizamento e/ou carraxe. Anímovos a facéredes a proba. Como mostra -e se cadra estímulo- entresaco para vós algunhas aseveracións do Valentín. Feitas, repito, no 1959.

Limitareime, por brevidade, ao primeiro epígrafe referido: "…a economía de Galicia áchase perante unha expectativa singular. Como se tivese chegado a hora de comezar a liquidar un pasado de esmorecemento e pobreza colectivos, para evoluír con paso seguro cara a prosperidade". "Non afirmo que (…) esta frutífera consecuencia vaia ser necesariamente usufrutuada, e menos escrusivamente aproveitada pola poboación de Galicia". "Pero (…) sería burda invidencia non advertir que estamos perante unha conxuntura única para evoluírmos (…), para que a anguria campesiña cese, a despoboación se conteña, o nivel xeral de vida aumente (…) e o destino do pais mude de signo en poucos anos". "Como todas as conxunturas, esta pode ser pasaxeira. A condición de transitoriedade (…) obriga a estremarmos a vixiancia". "A transcendencia e magnitude da variación económica que está a se producir, reclama unha posición activa no país escollido para ser escenário do miragre. Non abonda con sermos fonte pasiva da enerxía liberada, porque daquela a nosa servidume económica probábelmente aumentaría. Estas son, mesmamente, a cara e cruz da conxuntura actual. Estamos perante unha posibilidade grandiosa de millorarmos a sorte do país. Mais é unha posibilidade a conquistarmos. Unha posibilidade que non dará froitos pola sua soa eficiencia (…) e que, de non ser orientada cara as metas do noso pensamento económico, pode implicar unha recaída na postración secular".

Lúcido, non si?, xa a aquela altura. E, infortunadamente, profético: o destinatario xordo non escoitou nen a exortación nen a advertencia. Preferiu o rol de vasalo e sub-forista dos poderes económicos e políticos que, en medio século, expropriáronnos os "ríos esquecidos"e espoliaron os nosos recursos enerxéticos fósiles, esgotando en dous decenios os lignitos pardos d"As Pontes e Meirama. Nas mans dos depredadores e os seus cómplices cipaios, aquel noso potencial enerxético, no canto de enxendrar un desenvolvemento endóxeno racionalizado e sustentábel, agravou a "extraversión" da nosa economía e acelerou o perverso síndrome do "crecemento cara fóra", é dicir, os andacios do mundo subdesenvolvido que diagnosticaran os latinoamericáns Furtado, Pinto, Sunkel e demáis, poucos anos antes de escribir o Valentín o seu libro -e que il ben coñecía, por certo. Medio século perdido, viaxándomos de recú. Baixo o fascismo e sen autonomía, primeiro; en "democracia" e con "autoanemia", despois. E agora o vento, tamén. Disque o vento é noso -tamén o eran os ríos e os lignitos- mais os muíños do vento, certamente, non. A parte nacionalista do bipartito tentou dárllelos cando menos ao destinatario xordo indíxena, e mesmo obter un quiñón para a xente do común. Chegou o espolique do Galán, e restituíulles o "dominio eminente" aos depredadores. Canto ao destinatario xordo favorecido no intento (bi)partito e axiña desposuído na restitución aos amos da terra, ese pasou a facerse o mudo tamén: nin cando o atracan se defende.

Ai, Valentín! Se por acaso resucitases, seguro que retornabas de imediato á túa cova, a proseguir os teus paliques con "Un Ollo de Vidro", o alter ego do Daniel no alén. Estes de agora non saben nin quen eran un e outro. Dicímosllelo, só por amolar?: os que, coma ti e tantos outros de lei, asumiron Galiza como tarefa colectiva de emancipación aberta ao protagonismo popular como auténtico destinatario das súas mensaxes liberadoras. Non coma estes, que encarnan a antítese desa angueira liberadora. Istes que, ben claro está, só cobizan a Galiza como tallada: o natural e propio do carnívoro depredador.


[http://www.altermundo.org/boveda-refusilado-ensaio-de-collage-para-un-centenario-acusador-e-ii/]

Na xeira do nacionalismo galego, Bóveda e máis o Partido Galeguista forman unha simbiose, unha amálgama indiscerníbel neses dous elementos.

– IV –



Para poñer un rótulo definitorio da sua ideoloxía a un home compre, por suposto, analisar e definir o seu ideario. Mais compre, tanto coma iso, analisar e avaliar a sua prática acaidamente contextualizada na sua circunstancia sociohistórica -e venme á memoria neste intre Luis Seoane, que sempre o repetía, il tan confinado hoxe por algúns no olimpo da criación artística.

Na xeira do nacionalismo galego, Bóveda e máis o Partido Galeguista forman unha simbiose, unha amálgama indiscerníbel neses dous elementos. O celme vital de Bóveda verqueuse até tal ponto no partido que il non deixou virtualmente obra persoal individualizada e, recíprocamente, o PG non tería sido o que foi sen o incríbel esforzo criativo e a alucinante actividade realizadora de quen foi o seu segredario de orgaización dende a sua constitución até a sublevación militar fascista que acabou, por algún tempo, con todo.



Os valores democráticos e republicáns, o igualitarismo, a defensa primordial das xentes explotadas e espoliadas, o benestar social, a identidade nacional, o estatus social do idioma, a dignidade colectiva, a prática da fraternidade e a solidariedade, abrollan constantemente no ideario e no combate político de Bóveda ao longo de toda a sua traxectoria, e deixaron impresa a sua pegada en tódalas criacións que il alumbrou, tódalas angueiras nas que participou e tódalas iniciativas que aportou ao labor colectivo. Dende o primeiro programa do PG até a orgaización da resistencia á sublevación fascista en Pontevedra que lle custou irremediábelmente a vida. Non me consta que Bóveda postulase nunca esplícitamente o socialismo, mais adiantouse aos deseños dunha Facenda pública ao servizo do social welfare que implementarían as socialdemocracias europeas posteriormente. E inda á altura de hoxe, decenio e meio de gobernos socialistas no Estado español non deron construìdo un sistema tributario de progresividade e xustiza distributiva comparábeis aos do modelo deseñado e proposto para Galiza por Bóveda á altura do 1935, nada menos.

– V –

Por iso o mataron. A traxedia persoal de Bóveda está inscrita na dimensión colectiva da traxedia dun povo enteiro brutalmente esmagado, con milleiros de mártires maiormente anónimos que il amaba máis do que a sí mesmo. A imolación da inocencia: o crime máis feroz e noxento que a senrazón da barbarie pode cometer. O crime, porén, que a barbarie máis contumazmente comete na historia contemporán da humanidade. Un crime que transmite a culpabilidade por herdanza. Por iso a lembranza de Bóveda arreguiza e estarrece tánto a tántos inda hoxe. Por iso, aínda hoxe, facer pública lembranza de Bóveda constitue unha transgresión que espanta aos herdeiros ideolóxicos e políticos dos autores materiais do crime ainda hoxe impune. Bóveda é sangue nas mans e nos fuciños dos que inconfesábelmente pensan e disfrazadamente actúan dende o poder como os que outrora cometeron o crime de asasinar á inocencia. Un poder político que inda hai pouco rexeitou nas Cortes españolas condear, en nome da democracia, a sublevación fascista do 36. Un poder eclesial que se negou até agora a pedir perdón polo holocausto de milleiros de demócratas cristiáns, nacionalistas ou non, vítimas do xenocidio que a xerarquía católica do entón santificara como "Cruzada". Contárame hai ben anos Ramiro Isla Couto que, cando do proceso de Bóveda, un fato de católicos galeguistas acudiran a Eijo Garay -bispo franquista de Madrid-Alcalá que o fora primeiro de Tui, nado en Vigo- para suplicarlle que intercedese por Bóveda. A xélida resposta do pastor católico fora: "el mal está muy hondo y hay que meter el bisturí a fondo".

Constituída no post-franquismo a Autonomía galega pola que Bóveda dera a vida cincuenta anos antes, os nacionalistas levamos ao Parlamento de Galicia, por duas veces consecutivas cun intervalo duns poucos anos, unha mesma proposta lexislativa para a revisión reabilitadora do proceso que condeara a Bóveda e máis para a institucionalización do 17 de agosto como Día da Galiza Mártir -que os nacionalistas do PSG instauraramos na prática cando inda reinaba o franquismo en España. Por duas veces, a maioría da Cámara lexislativa da democracia autonómica que os asasinos de Bóveda secuestráranlles durante meio século aos cidadáns galegos, por duas veces, digo, rexeitou esa proposta de lei. Por duas veces negoulle a Bóveda, meio século despois de morto, a xustiza e a honra que lle fora roubada en vida. Por duas veces os herdeiros ideolóxicos dos criminais, os estigmatizados pola herdanza do crime, volveron fusilar a Bóveda, desta vez nas institucións disque democráticamente representativas da cidadanía pola que Bóveda dera a sua vida. Ainda o ano pasado, ás portas deste centenario do Alexandre, mentras o Concello de Pontevedra gobernado por demócratas nacionalistas honraba póstumamente a Bóveda en nome dos cidadáns libres, a Deputación da provincia refugaba facer outro tanto. Aínda hoxe, mentras os "bos e xenerosos" do noso hino nacional pondalián teimamos en relembrar e proclamar a honra de Bóveda no seu centenário, como levamos feito toda a vida, o vergoñento e culpábel silenzo institucional proclama clamorosamente a asunción da herdanza do crime: até ese punto o simples nome de Bóveda delata ainda hoxe a transmisión histórica dun crime cometido oito decenios atrás. A historia seica non buligou. A historia do crime seica non é historia aínda: é presente vivo. Bóveda é unha presencia que acusa, como o espectro do pai de Hamlet en Shakespeare. O corazón de Bóveda segue a delatar o crime cometido, como o "tell-tale heart", o "corazón delator" no fantástico relato de Edgar Allan Poe. Por iso, ante a presencia de Bóveda, os morgados disparan outravolta. Bóveda reaparecido, vólveno fusilar. Bóveda refusilado: retrato descarnado do poder actual.

[http://www.altermundo.org/boveda-refusilado-ensaio-de-collage-para-un-centenario-acusador-i/]

 Hai seis anos, no 2003, escribira eu, co mesmo rótulo que eiqui figura, un texto para un volume da revista "Grial" consagrado a relembrar a Alexandre Bóveda no centenario do seu nacemento.

[Galicia Hoxe]

Este ano, o pasado 17 de agosto, o monumento ergueito á sua memoria na Caeira, onde Bóveda fora fusilado, apareceu profanado por varias procaces "pintadas". Siñificativamente, unha delas proclamaba: "Viva España". Veume á memoria o berro proferido por Millán Astray cando lle dera unha labazada a don Miguel de Unamuno, daquela Reitor da Universidade de Salamanca: "Muera la inteligencia, viva la muerte". Néstas estamos outravolta, mercede á vaga de xenófobo integrismo fascistoide auspiciado pola sempiterna ultradereita celtíbera arestora empoleirada nas institucións supostamente destinadas ao exercizo da "autonomía" galega. Por iso, a xeito de reparación ao heroísmo democrático de Alexandre Boveda e tant@s mártires máis da intelixencia e a liberdade asasinadas pola barbarie de onte e de agora, recupero esta miña oración profana para os leitores do GH. O que, cando a escribin, tiña de advertencia premonitoria, hoxe tórnase, infelizmente, indispensábel denuncia acusatoria.
****************************

– I –

Se alguén me perguntase o que foi a vida de Alexandre Bóveda, diría que foi a labareante vivencia loitadora de Galiza como ensoñación. E se me perguntase o que foi a sua morte, diría que foi a feroz imolación da inocencia. Vida e morte, en Bóveda, son a terra e mailo ceo dun fulxente e fuxidío tránsito existencial tan breve coma intenso e indelébel, un ser e un deixar de ser dotados dun mesmo e único senso que calquer ser humán e calquer pobo lúcidos quererían para sí.

Máis dunha vez, a presenza de Bóveda no meu maxín e no meu corazón tenme feito evocar a Antígona de Sófocles recriada por Anouilh nun contexto histórico e cultural ben lonxán en aparencia do grego: inocencia, pureza e determinación imoladas en aras do absurdo. Auténtica inocencia, que non inxenuidade; pureza de lei, que non candidez; determinación, que non cega teimosía. A inocencia dos xustos, a pureza dos bós e xenerosos, e a determinación dos ousados: as virtudes que comprían para ser, nas ideas e na conduta, nacionalista galego cerne na circunstancia de Bóveda e máis tamén dispois.

Na farsa de xuizo que lle fan para asasinalo, Bóveda di: "Tocantes aos cárregos falsos, inxustos, infundados e fóra de cacho do fiscal, feitos coa teima de me considerar un criminal da pior caste, cando ningún crime cometín, remítome á opinión pública". Cousa que fai resmungar ao títere-presidente do tribunal fascista: "La opinión pública no tiene nada que ver con este asunto, además de que está al lado del glorioso movimiento y en contra de sus enemigos". E dille Antígona ao tirán Creón en Sófocles, ante a presenza amedoñada do Coro: "Todos istes dirían que o que fixen é do seu agrado, se o medo non lles pexase a língoa. Mais os tiráns teñen ésta e moitas outras vantaxes, e élles permitido faceren e diciren canto queiran".

Bóveda espétalle ao títere-presidente do tribunal fascista: "A miña patria natural é Galiza. Ámoa afervoadamente. Endexamáis a atreizoaría, inda que me concedesen séculos para vivir. Adóroa deica alén a miña morte. Se entende o tribunal que por este amor entrañábel débeme ser apricada a pena de morte, recibireina como un sacrificio máis por ela". Antígona, en Sófocles, matina de voz alta: "E no entanto, porque te honrei (ao seu irmau Polinice) por riba de todo, considerou Creón que eu cometera un delito, e que o meu atrevemento merecía terríbel castigo". E a Creón bótalle en cara: "E se agora che parece que son necia polo que fixen, podo dicir que de necia son acusada por un necio".

Bóveda, perante o tribunal fascista, reafírmase: "Fixen canto puiden por Galiza e faría máis aínda se poidese. Se non podo, até gostaría de morrer pola miña Patria". Antígona, en Sófocles, dílle á sua irmá Ismene: "Se fago isto, fermoso seráme morrer". E a Creón, en Anouilh: "Eu estou eiquí para che dicir non e para morrer". E engádelle esta cousa tremenda: "Eu fáloche dende moi lonxe, dende un reino onde ti non podes entrar". Bóveda escribe na carta á sua muller poucos intres antes de que o leven a fusilar: "Faltan uns minutos e teño valor, por vós, pola Terra, por todos. Vou tranquío. Lembrareivos sempre, velarei por vós". E antígona, en Sófocles, marmura para sí: "Quen sabe se aló embaixo (no reino de Hades) estas miñas obras son santas".

Brecht, en Grand"peur et misère du III Reich -así de expresivamente traducido na versión francesa- encabeza o brevísimo sketch satírico Ao servizo do povo con estes versos: "Voici les gardiens des camps, les bourreaux, / toujours prêts à servir le peuple, / ils oppriment, ils torturent, / ils fouettent, ils empalent, / tout ça pour un salaire de misère". E noutro diles, En percura do dereito, o xuiz berra, rebordado: "¡Estou disposto a todo, meu Deus, comprendédeme! Decido dun xeito, decido doutro, tal como mo esixides, mais con todo compre saber qué é o que se me esixe. Se non se sabe, daquela xa non hai xustiza". Velaí a aberrante noción de xustiza que deu morte física a Alexandre Bóveda; velaí tamén os carrascos que a executaron, en nome dun Reichimperio de Atila en Galiza.

– II –

Poidera ser que estes trazos espresionistas abondasen para deseñar a imaxe do home que foi Alexandre Bóveda. Tamén o soporte humán do mito que il encarna fronte á tiranía da senrazón e da inxustiza, ou sexa, da barbarie. Pero Bóveda é algo máis e outra cousa do que un símbolo, un mito e unha bandeira lapeantes todolos 17 de agosto nun camposanto pontevedrés. É un imenso labor criativo sen protagonismos, unha loita fecundadora, unha mente cristaíña e unha visión antecipadora e premonitoria, que imprimen consistencia tanxíbel á sua presencia avivecida antre nós, á sua constante reencarnación entremedias dun povo que loita por ser il mesmo até o cabo da presencia humán no planeta.

– III –

Se hai algunha antítese da conceición da política como cousa ruín e avolta, da política como angueira sórdida e contaminante, como ermo acaído só para a ruindade dos famentos de poder persoal que tanto aniñan eiquí hoxe como antonte, esa antítese está mesmamente na conceición, na vivencia e na prática da política que Bóveda encarnou. Contaba Xosé Sesto, amigo que fora íntimo dil, que Bóveda adoitaba relatar cómo, estando co seu pai, carpinteiro, ao pé dunha obra, e o pai a ler nun xornal, pasara acarón diles alguén con aquel de señorito que rosmou "Qué tempos, que hastra os obreiros len o periódico", e que o Bóveda comentaba: "Alí comezou a miña vida política". Fose ou non dese xeito, o sucedo ilustra ben o sentido, motivacións e raigaña popular, é dicir, cívica, do compromiso político de Alexandre Bóveda, crénte cristián progresista de raíz e se

[http://www.altermundo.org/recunque-por-mor-da-factoria-masso-en-cangas/]

non existe un empresariado galego. Que existe, por suposto, un empresariado en Galiza, e máis tamén existen empresarios galegos. Mais non un empresariado galego como tal, entendido como categoría sociolóxica -e tanto socioeconómica coma sociocultural e sociopolítica.

A miña prédica dominical da semán pasada suscitou unha réplica por onde menos podía esperala: por unha persoa membro da familia Massó. Unha carta aberta moi enérxica e contundente dunha muller que se sintía ofendida por inxurias -miñas, claro- contra o seu apelido familiar. Lina. Sintinme responsábel dunha involuntaria ofensa, de ter ferido sen querer a sua sensibilidade, a sua integridade moral e a sua autoestima familiar. Nunca tal me acontecera, que eu recorde. Eu estimo moito ás persoas con dignidade e orgullo, mesmo cando me fan acusacións, e por moi infundadas que as considere -se non as fan con mala fé. De imediato decidin dirixirme a ela para ofrecerlle as miñas sinceiras excusas. Escribinlle ao seu e-mail -emilio, no meu argot particular- que me facilitara o Tano, e excuseime o millor e máis francamente que souben facelo. Logo, suxerinlle que relése con sosego o meu artigo. Porque eu mesmo fixérao xa despois de ler a sua carta aberta, e non achara nil nen chisco de contido ofensivo para a familia Massó nen o seu apelido. Nen esplícito nen tácito. Nen sequer de esguello, vamos. Como non fose algunha ironía máis estilística que conceitual, simplesmente alusiva en clave desa caste de humor que aduvía unha forma de afectividade. Do humor que praticaron tantos dos nosos devanceiros e que, infelizmente, o nacionalismo actual perdeu cáseque por completo. O humor na crítica social, nunca ou moi rara vez "ad personam", máis ben sempre dirixido a un arquetipo de grupo ou clase social -e primordialmente ás clases dominantes e grupos dirixentes. Mais, como eu era o autor do meu texto, as conclusións da miña propria releitura non me valían para calibrar cáles tiraría un leitor diferente de min mesmo. De xeito que o sucedido fíxome pensar, e replantexarme perguntas -que non dúbidas, neste caso. Perguntas encol dos enigmas da comunicación -que me levo feito moitas veces e non ven a conto confiárvolas agora. Perguntas encol de qué leitura farán os diversos leitores dos meus textos, sexan artigos de imprensa, ensaios ou libros. E perguntas, xa cáseque sempiternas éstas, verbo do empresariado deste país noso e a sua extraña relación coa política.

Eu adoito dicir aos meus amigos -e xa vou meterme noutro embrullo por dicilo eiquí tamén- que non existe un empresariado galego. Que existe, por suposto, un empresariado en Galiza, e máis tamén existen empresarios galegos. Mais non un empresariado galego como tal, entendido como categoría sociolóxica -e tanto socioeconómica coma sociocultural e sociopolítica. Salvadas, por suposto, minorías que fan excepción -e pola mesma, confirman a regra. Pola contra, e en contraste, sí que se pode afirmar a existencia dun empresariado catalán, ademáis dun empresariado en Catalunya e de empresarios cataláns. O mesmo ou cousa análoga pode afirmarse no caso de Euskadi, coas pertinentes diferencias de idiosincrasia e etioloxía. Non debería ser preciso espricalo, mais se cadra compre facelo: quero dicir que pra que exista un empresariado calificábel de inglés ou escocés non abonda con que exista un empresariado, é dicir, unha clase empresarial, en Inglaterra ou Escocia, nen empresarios, é dicir, individualidades, ingleses ou escoceses. Compre ademáis que ese empresariado, esa clase empresarial, teña conciencia da sua identidade colectiva como inglesa ou escocesa, tanto no plano sociocultural canto no sociopolítico. E que traslade esa sua conciencia á sua prática social como grupo ou clase, ou sexa, que "funcione" como inglesa ou escocesa tanto no plano económico canto no cultural e no político.

De non ser así, constituirá un espazo social inerte aos efeitos da dinámica interna do seu país, ou unha masa proteiforme -ou, pior aínda, unha incrustación, un "enclave", no corpo social do "seu" povo, un corpo extraño na sua cultura, unha malformación distorsionadora na sua vida política interna no sentido máis proprio da expresión e do concepto. E ben sei aquilo de que "o capital non ten patria" -que, porén, compre non reducilo a xaculatoria. Mais un empresariado "apátrida" évos cousa ben pavera: alén da sua posición de clase, resulta estar máis alienado que as clases traballadoras que domina e obxetivamente explota. Acaba por ser vasalo, chivo "emisario" dun poder colonizador -se o queredes noutros termos metafóricos: cipaio de forzas de "ocupación" do país que lle dá vida, mantenza e, mal que lle pese, identidade social. A alienación a respeito do idioma e a cultura indíxenas configura a ideoloxía do colonizado -inda que non teña a pel negra nen cobriza- que asume como proprios os intereses e pautas axiolóxicas do colonizador. E ese carreiro condúceo á alienación política: renuncia a dotarse de instrumentos políticos proprios, e confía a defensa dos seus intereses aos inimigos políticos do "seu" povo. É unha actitude inconscientemente suicida: ao cabo, inerme, colabora na sua propria extinción como clase de seu.

Hai xa ben decenios que un inteleitual occitano, de nome Robert Lafont, definira os fenómenos de "bloqueo" e "desposesión" das burguesías "rexionais" nos procesos de centralización do capital nos ámbitos de estados plurinacionais -correlativos ao proceso xeral de transnacionalización e mundialización do capitalismo. Lafont denominara colonialismo interior a ese síndrome, e eu aplicara esas nocións ao meu país, en tempos nos que a censura política impedíame empregar nas miñas publicacións certos outros conceitos daquela obxeto de anatema. As miñas matinacións destes días movéronme a revisitar aquiles vellos textos, e abraioume a actualidade que recobran nestes tempos de brutal recrudecemento da "desposesión" colonial xeralizada da base material de existencia deste meu povo -dende os recursos enerxéticos aos ecosistemas e o patrimonio natural do noso expoliado país- combinada coa guerra ideolóxica e política de exterminio da sua identidade cultural e idiomática. Tentado estaría de transcribírvolos, mais só vos darei duas mostras que veñen máis ao caso do que hoxe ando a debullar. Do proprio Lafont as duas, non da miña autoría.

Velaí van. A primeira, encol do colonialismo interior: "Conven non esquecer o adxetivo interior -escribe-. Ise termo suliña que os procesos en custión dividen en colonizadores e colonizados unha masa humá que ten os mesmos dereitos cívicos". Por certo que hoxe, na Galiza, xa nen sequer formalmente se dá esa condición -por exemplo, nos dereitos lingüísticos. A segunda, encol da "burguesía rexional": "Dende este punto de vista, débese vencellar o fenómeno do subdesenvolvemento rexional co xurdimento da burguesía capitalista moderna. Con algunhas esceicións, esa burguesía treicionou ás rexións". Mais prosigamos: "o home da burguesía rexional, ao participar de ideoloxía centralista que lle foi inculcada, só representa unha conciencia alienada. Por conseguinte, il mesmo se atopará en disposición de contribuir aos fenómenos de deterioro da vida rexional. O colonialismo interior leva ineludíbelmente á autocolonización. Ise é mesmamente o seu aspecto máis grave, máis devastador. Nese senso temos sinalado a "treición" característica da burguesía rexional languedocián e, en parte, dos industriais bretóns". E finalmente: "Esa despersoalización rexional esprica por qué hastra o presente foi tan difícil pronunciar os termos colonización interior sen suscitar o abraio ou a incredulidade. A colaboración coa potencia colonizadora, que no caso das colonias exteriores refírese a unha pequena poboación sobor da que pesa o oprobio e que polo xeral ten plena conciencia da sua treición, resulta ser un feito normal, institucional, cando se fala do interior do territorio. O que se ten convirtido en anormal dentro das perspectivas do estado centralizado e autoritario é mesmamente a defensa das estruturas rexionais". Reiterarei, para evitar despistes, que as parrafadas eiquí transcritas son da autoría de Robert Lafont, non da miña -inda que non debera ser preciso: eu non empregaría o termo "rexión", senón o de "nación", como é ben sabido, e non só para o caso galego, senón para o occitano e o bretón tamén. Pois inda así, xa vedes: véñennos que nen cuspidiñas.

Valentín Paz Andrade -sabedes ben de quen falo, o amigo leal de Castelao, o escritor de "Galicia como tarea", que o empresariado galego actual seguro que non leu; o artífice, coa impagábel colaboración de Paco del Riego, de duas revistas señeiras do complexo mar-industrial galego, "Industria conservera" e, sobre todo, a espléndida "Industrias Pesqueras", sen igual en toda Europa; o convidado pola FAO a impartir cursiños sobre as pesquerías e autor dun excelente manual de economía pesqueira; e un dos cerebros ideadores do proxecto Pescanova. Pois Valentín Paz Andrade, dicíavos, contárame un día, sendo eu aínda moi novo, que a única vez que Alexandre Bóveda renunciara a pronunciar unha conferencia en galego, e déraa en español, fora en tempos da República, convidado polo empresariado vigués do mar, e fixérao por cortesía e máis para evitar "ferir suceitibilidades". Espricoulles o perxuizo que lle causaba ao sector conserveiro galego o sistema arancelario español do famoso "arancel Figueroa", hiperproteccionista il, que encarecía desmesuradamente os custes do enlatado ao impedirlle acudir ao mercado internacional da folla de lata. E espúxolles o programa do Partido Galeguista, que defendía os intereses dese sector. Chegadas as seguintes eleicións -dicíame o Valentín cun pillabán sorriso irónico- os conserveiros galegos votaran por Lerroux, no canto do PG. Mañá, 17 de agosto, conmemoraremos o asasinato de Bóveda polos fascistas de entón, do Bóveda fusilado por defender os dereitos e intereses do seu, do noso, povo -no que estaban obxetivamente abranguidos, malia iles mesmos, os conserveiros que non se dignaran darlle o voto.

[http://www.altermundo.org/masso-os-desalmados-e-a-resistencia/]

Só a rebelión dos cidadáns unidos pode impedilo, dos cidadáns exercentes que dicimos non a esa nova metamorfose da tiranía legalizada, que praticamos a resistencia a tódolos seus desmáns. Ou sexa, que exercemos a democracia…


Foi este primeiro sábado de agosto, á tardiña. Descéramos en auto polo mapa da Galiza abaixo, dende o Brión da Maía ao Cangas do Morrazo, o Cangas tamén da "María Soliña" que cantaran os mozos das "Voces Ceibes" hai ben anos xa, no tempo das loitas contra o fascismo opusdeísta español imperante no tardo-franquismo. Foramos agora convocados polos mariñeiros e aqueloutras xentes de ben do común que non aturan pasivamente falcatruadas do poder nen renuncian á resistencia. Sí, á resistencia cívica, ou sexa, a exerceren activamente como cidadáns a cotío e mobilizárense en defensa dos dereitos fronte ao poder cada vez que o poder esmaga os seus dereitos, en defensa da xustiza fronte á lei cada vez que a lei prostitue á xustiza. Porque nésas estamos, infelizmente. Un sistema depredador insaciábel que devora seres humáns e natureza para alimentarse, medrar e reproducirse a sí mesmo, como unha enorme planta carnívora que só ten vida vexetativa, mais nútrese de sustancia humán. Que cousifica tódolos valores enxendrados polas culturas dos povos para reducilos a un só, aquil que se cotiza nos desalmados mercados financeiros. Que instrumentaliza a lei e o dereito para pólos ao servizo da sua voracidade no canto de serviren para regular a vida social conforme a principios de xustiza e ben do común. Que, dende a sombra de despachos inaccesíbeis a ese común, dicta as suas ordes aos inquilinos das institucións dun irrisorio poder político, e os chantaxea e defenestra sen escrúpulo ningún no caso infrecuente de non obedecérenas. Que narcotiza todo canto pode as conciencias con toda caste de estupefacientes químicos e ideolóxicos para alienalas e escravizalas, para reducir aos seres humáns á condición de servos non-pensantes, de canciños-de-paulov movidos por instintos primarios e reflexos condicionados sempre ás ordes do seu amo, mesmo para que, chegado o caso -e adoita chegar a miudo- se devoren uns aos outros no canto de unírense para aniquilalo e liberárense desa tiranía. Mais, no entanto, hainos aínda que din non -"diguem no", cantaba o valencián Raimon ao unísono coas Voces Ceibes galegas- hainos aínda que se alistan na resistencia, hainos agora no Morrazo que aínda non esqueceron a María Soliña. Onda eses resistentes con memoria e dignidade fomos este primeiro sábado de agosto, na tardiña, pra defendermos o patrimonio natural fronte aos depredadores, os dereitos e a xustiza populares contra os ocultos xerarcas desalmados dun desalmado poder.
O caso é Massó. Si, desta vez, o caso chámase Massó. A factoría que fora buque insignia da industria conserveira galega, deserta agora, alí está aínda. Millor debera dicir que alí xacen os seus restos, no Salgueirón, pasado o porto de Cangas pola beiramar cara a fóra.. Alí xacen os despoxos, o esquelete da fábrica -inconfundíbel alzado de arquiteitura industrial modernista- os peiraos de atraque da frota que en tempos fora propria, os galpóns de reparación dos pesqueiros, o edificio da administración, as casas dos empregados principais, até unha colección de enormes e enferruxadas "portas" dos aparellos de arrastre arrimadas aos muros de contención como dislocadas instalacións de "arte póvera". E a natureza tamén, ao pé do malecón da fábrica, os rochedos e coídos que se prolongan alén dela deica a restinga da Punta Balea e son viveiro natural de marisco e peixes das pedras, e da banda de terra firme, a enorme e ramallosa finca do Salgueirón que debera xa ser parque público natural da vila de Cangas para disfroite dos seus cidadáns.

Esa fábrica de Massó en Cangas, o mesmo cá de Bueu, morreu vítima, conxunta e combinadamente, da incuria empresarial, a inepcia política e… o Mercado Común Europeo -"ruina do povo galego", lembrádesvos?. Ás dinastías das grandes familias conserveiras do XIX- XX galego pasoulles como á dos Austrias do XVI-XVII español: un proceso dexenerativo que rematou na sua extinción. Só que extinción biolóxica no segundo caso, e extinción só empresarial no primeiro. Massó, como Curbera, Alfageme e tantos outros, son apelidos en orixe cataláns afincados na Galiza dende hai ben tempo. Uns xa coa primeira fornada, a dos famosos "fomentadores" no salgado, no XVIII, os que chegaran cando a economía catalá estaba en crise e a galega frolecía, cando Galiza tiña unha densidade de poboación dobre que a de Catalunya. Viñeran e mudaran as técnicas do salgado. E as artes de pesca: o noso ilustrado Cornide pleiteara con iles en defensa dos mariñeiros indíxenas, por introduciren os cataláns a xábega, máis depredadora, en detrimento do xeito, máis ecolóxica -diríase hoxe. Mais non só polo "xeito" de pescar: tamén polo xeito en que os esplotaban. Outros, cando o salto do salgado á conserva, ben andado o XIX. En Vigo, instaláranse maiormente no Areal da Barxa, que por iso foi alcumado popularmente como Areal dos Cataláns. Industria tecnolóxicamente punteira no seu tempo, fosen cataláns ou galegos os empresarios, a conserva foi un dos tres pés da trepia do noso complexo mar-industrial. Mais, no período do franquismo, mudou a sua traxectoria, os máis clásicos adurmiñaronse, afixéronse ao gasto suntuario desmedido, deixaron de innovar, pasaron empresarialmente de conserveiros a conservadores, deviñeron obsoletos. As condicións da adesión española ao MCE deulles a puntilla: unha "reconversión" forzosa remudou o empresariado conserveiro. Nela sucumbíu Massó.

Entramentras, os homes e mulleres da Galiza mariñeira foran os protagonistas sufridores desa historia, dende a época do salgado á da conserva. En tódalas fases de proceso, tanto as de ascenso e apoxeo canto as de crise e depresión, foron iles e máis elas a quen lles tocou estar sempre ás duras e cáseque nunca ás maduras. Aos mariñeiros, como fornecedores da materia prima, estaren a expensas das condicións e prezos xeralmente controlados polas industrias transformadoras. A elas, como traballadoras en condicións sociais, laborais e salariais xeralmente precarias e a miudo infames, en ocasións con "dereito de pernada" incluído, e até tempos ben recentes: non esquezo, sendo eu xa deputado, aquil enxendro de figura laboral das chamadas "fixas discontínuas", nen tampouco o correlativo rexime de seguridade social -que até resulta escandaloso denominalo dese xeito. E logo, uns e outras, cando comeza a crise definitiva do sector, por riba simultáneamente coa crise e progresiva mutilación da pesca de altura, da de baixura e máis do marisqueo, foron as auténticas vítimas do desastre: os donos das empresas tiñan o patrimonio inmobiliario, que nunca, que eu saiba, lles foi expropriado; en troques, mariñeiros, traballadoras e mariscadoras non tiñan outro patrimonio que a sua forza de traballo, ésa sí "expropiada" por despidos, peches de factorías, perda de caladoiros e, para remate, invasión de franxas costeiras sucesivas con recheos, portos deportivos e misereredómines. Así ocurríu con Massó en Cangas -faltaba máis.

Nos últimos decenios, coa prolongada recesión e intermitente crise da economía produtiva, a resurreición do "rentista" ao que Keynes tentara facerlle a sua famosa "eutanasia", e o ascenso do capital financeiro á hexemonía sobre o capital industrial, as operacións especulativas desprazaron progresivamente aos investimentos produtivos, a economía das "burbullas" sustituíu á economía real: a "burbulla" da promoción e a construción, ou sexa, en prata, a especulación co solo, coa edificación e coa "urbanización" (?) convirtiuse no primordial e mesmo cáse único motor da irracional dinámica do "capitalismo do desastre" -así bautismado por Naomi Klein- nas nosas latitudes. Unha irracionalidade delirante que rebentou na actual crise. Nese contexto, a fábrica de Massó no centro de Bueu convirtiuse nun solar "produtor" de multimillonarias plusvalías especulativas, e a de Cangas, coa imensa finca do Salgueirón, encetou o mesmo roteiro. Só a activa determinación dos cidadáns exercentes como tais impedíu até agora o expólio dese ben común da cidadanía, a agresión aos ecosistemas do litoral que implica, e a desposesión de máis outro espazo natural de traballo e meios de vida de mariñeiros e mariscador@s que esa aduanada especulativa leva aparellada. Mais a cobiza depredadora e especuladora dun poder desalmado non atende a razóns nen respeita valores ningúns, nen naturais nen sociais, nen ambientais nen culturais. Pouco importa que fose precisamente esa pauta de conduta a que provocou a actual crise: a ese poder tanto lle ten, sabe que os governos que il controla ou chantaxea volverán botarlle a il o salvavidas mentras os cidadáns afogan no naufraxio. Un poder que anda a destruir os ecosistemas do planeta enteiro, e a diezmar con fame, guerra e pestes a humanidade, un poder que non quer saber de dereitos humáns nen da natureza, un poder que non vacila en praticar o xenocidio e o etnocidio cando lle compre, non vai reparar mentes nun minúsculo destrago nunha minúscula ría para un minúsculo ecosistema que, a maior abondamento, só vai padecelo un minúsculo fato de minúsculos cidadáns reducidos a inda máis minúsculos súbditos da liliputiense autonomía galega, hoxe racista, xenófoba e ecocida.

Só a rebelión dos cidadáns unidos pode impedilo, dos cidadáns exercentes que dicimos non a esa nova metamorfose da tiranía legalizada, que praticamos a resistencia a tódolos seus desmáns. Ou sexa, que exercemos a democracia: "en cada esquina un amigo, en cada rostro a igualdade" -que cantara o Zeca Afonso. Xa.

[http://www.altermundo.org/as-moscas-o-compromiso-e-a-liberdade-carta-a-laura-caveiro/]

Na resistencia política fronte ao fascismo franquista -as forzas de ocupación que aferrollaban ao meu povo- comprometérame xa na clandestinidade co PSG de entón.

Benquerida amiga: pasei esta mañán pola Fundación GS, por mor dalgúns asuntos a resolvermos antes das vacacións, e entregoume Tania, a nosa secretaria -á que eu chamo fada madriña, pola sua decote agarimosa eficiencia- entregoume, dicíache, o sobre coa fotocopia do teu artigo encol de As moscas, que viña xustiño de chegar polo correo. Xa de volta na casa, a onde cheguei moi tarde, agardei a despois de xantar para lélo. Fíxeno hai un pouquiño aínda, e quero dicircho xa: conmoveume. Solprenderáche se cadra que fose ésa a miña reacción, aparentemente emocional no canto de avaliativa, dado que no teu escrito fas análise e non panexírico, fas unha diagnose e descodificación do texto, no canto dun encomio do autor nen do tradutor. Pois mesmamente por iso, para empezar, mesmamente iso é o que me conmoveu. no senso máis xenuino da palabra: a lucidez coa que dás no cerne da cuestión. Mais non abonda esta espricación miña. Compre que engada unha confidencia: foi iso, precisamente, ese cerne da cuestión de As moscas que ti desvelas, e máis o contexto da específica situación histórica na que a obra foi escrita e representada, o que me moveu a traducila. Millor diría: o que enxendrou en min a necesidade, logo asumida como obriga, de traducila ao galego.

Hai xa ben anos disto, máis de catro decenios, na primeira etapa do meu compromiso de loita clandestina antifascista no PSG. Todo un sarillo de circunstancias sucesivas ocasionou que adiase unha e outra vez ese meu proxecto ao longo dos anos, mentras en troques traducía obras de Camus: as Cartas a un amigo alemán, o Calígula, Os xustos… Perguntaráste como se entende, logo, que o sarillo de circunstancias non me impedisen facer esoutras traducións. Sereiche moi franco: foi polo constante temor a non poder co texto de Sartre, a non estar á altura indispensábel para verquelo dignamente ao galego, tanto na forma literaria canto no seu trasunto. E pasou o tempo. Néstas, no 2005, despois da penosa peripecia padecida daquela dentro do BNG, que me levou a dimitir dos meus cárregos e afastarme da política institucional, aproveitei unha suxerencia de Pancho Pillado de publicarmos As moscas en Laiovento polo centenario de Sartre, e púxenme a traducilas ese vran, como terapia para a miña maltreita integridade síquica. Confesareiche que me sintía un chisco coma Orestes, e a cousa podía derivar en paranoia se non lle puña remedio. E qué millor que enfrontarme coa versión sartrián do mito que me infundía aquil temor á miña impotencia literaria para verquelo en clave e código galegos.

Fixen o primeiro borrador dun tirón en agosto, e logo paseino pola peneira varias veces, e mesmo deillelo a revisar a persoas moi relevantes do noso teatro, Manolo Lourenzo, Luisa Martínez e o proprio Pancho -poisque, inda coincidindo co que ti dis e dis tamén que dicía Sartre, que o fundamental é o texto, eu sempre pensei que a literatura dramática está escrita para representala, e que o público do teatro vai escoitar, e non ler, o texto, e ten que apreixalo na instantaneidade da dicción, sen o recurso de voltar atrás como na leitura. Despois, vicisitudes diversas retrasaron a publicación varios anos, e acabou por editarse a obra espida, sen ningún limiar nen notas, como en troques se fixera cando do Calígula e Os xustos. Agora, ao ler o teu escrito, sinto mágoa de que non figure na nosa edición ese mesmo texto ou outro teu análogo feito para o caso: arrequecería o libro e daríalle claves moi necesarias ao leitor.

Relémbrasnos ti, Laura, moi oportunamente, a certeira precisión que fai Michel Contat sobre a noción de engagement, ou compromiso, en Sartre -no ensaio limiar á edición da Pléiade do teatro completo sartrián que ti, evidentemente, manexaches. Reprodúzoa agora literalemente: "O compromiso non consiste nunha politización da arte, nunha toma de posición política -cousa que convirtiría a obra na expresión dunha tese- senón en ter en conta a totalidade dunha situación humana, na cal a política, en canto se refire a valores, conta tanto coma os outros compoñentes da vida social". Contat formula esa precisión na sua análise de Les mains sales, como ti ben sabes, e a seguida afirma que esa peza é certamente teatro comprometido, mais non é teatro de tese, poisque Sartre "non lle dá a razón a ningún dos dous protagonistas, Hugo, o idealista que se pon luvas bermellas, e Hoederer, o realista que acepta ter as mans suxas –les mains sales– porque en política -suliño eu- ninguén é inocente". Mais repara ben nisto: en troques, n"As moscas, ademáis de compromiso hai tese. Quero dicir que, nesa obra, Sartre toma partido. Porque, no conflito que está no cerne desa traxedia, non se trata de quen ten razón, de quen está na posición correcta, se o idealista Hugo ou o realista Hoederer. Non. Nese conflito, o que está en xogo é a liberdade, e o inimigo da liberdade está esplicitamente identificado e definido: daquela non cabe ambigüidade ningunha, compre optar antre a liberdade e a tiranía.

Voltemos a Contat, agora encol de As moscas: "Teatro do heroísmo e da demistificacion do heroísmo, a obra do Sartre dramaturgo naceu verdadeiramente nun tempo no que o heroísmo -o do resistente- era requerido para a liberación do territorio. Sen o Ocupante- (nazi) e a sua censura, Sartre non tería escrito As moscas resucitando o mito dos Atridas" -do teatro clásico grego. En rigor, Oreste -a Resistencia francesa na Franza ocupada polos nazis- non se confronta con Existo, o usurpador -o rexime colaboracionista de Vichy con Pétain á cabeza- inda que sexa a Existo a quen mata, senón con Xupiter -a Igrexa católica. Esplicítao inequívocamente Contat: "O adversario de Sarte en Les Mouches é o catolicismo da Igrexa que se convirtíu no sostén do rexime do mariscal Pétain". E engade esta precisión decisiva: "Resistir é, para empezar, resistir ás ideas que fundamentan a colaboración (coas forzas de ocupación), que a xustifican metafísicamente. Non é ao hitlerismo ao que ataca esa peza teatral, porque o hitlerismo é unha barbarie que só se combate coas armas na man, senón -suliño eu- á ideoloxía da sumisión".

No entanto, noutro texto de Contat na mesma edición, feito iste man a man con Ingrid Galster, esclarécese que "o tema de fondo -de As moscas– non é a resistencia senón a liberdade: a ruptura co sistema de pensamento que vencella a orde e a relixión". Por iso as duas persoaxes que se confrontan "nun conflito sen piedade" non son Oreste e Existo, senón "Oreste e Xupiter, o garante da orde que permite a Existo reinar sobre un povo apouvigado polo remorso e a culpabilidade. Existo é Petain, por suposto, mais Xupiter é o Deus da Igrexa que xustifica o poder do Mariscal". Un povo apreixado no cepo do remordemento e o sentimento de culpa -que enxendran auto-odio esterilizante- está incapacitado para exercer a liberdade: mergulla nunha inanidade morbosa e acobíllase, enganido, na fatalidade.

Mais deámoslle a palabra ao proprio Sartre. Primeiro: "Eu quixen tratar da traxedia da liberdade en oposición coa traxedia da fatalidade". Segundo: "A traxedia é o espello da Fatalidade. A min non me pareceu imposíbel escribir unha traxedia da liberdade, poisque o Fatum antigo non é máis cá liberdade volta do revés. Oreste é libre para o crime e máis alén do crime: eu amostreino presa da liberdade, como Edipo é presa do seu destino". E, enfin, esta famosa aseveración brutal: "Porque a liberdade non é non sei qué poder abstrato de pasar por riba da condición humana: é o compromiso máis absurdo e máis inexorábel. Oreste seguirá o seu camiño, inxustificábel, sen excusas, sen recurso, só".

Comprenderás millor agora por qué sintira eu a necesidade, convirtida logo na miña conciencia en obriga, de traducir ao galego As moscas na etapa da miña vida que xa che dixen antes. Na resistencia política fronte ao fascismo franquista -as forzas de ocupación que aferrollaban ao meu povo- comprometérame xa na clandestinidade co PSG de entón. En troques, o compromiso de traducir o texto sartrián inseríase no combate ideolóxico contra o nacionalcatolicismo e máis, xa que logo, contra o colaboracionismo indíxena que profesa e difunde a "ideoloxía da sumisión" nesta colonia do mini-Reich celtíbero que era Galiza. Ollo agora: que o seguía a ser catro decenios despois, cando da penosa peripecia que me corroborou que eu perdera a miña liberdade por loitar por ela para os meus conxéneres mergullados no remorso, o sentimento de culpa e, en suma, no auto-odio. A peripecia que me impelíu a alonxarme da política institucional, reler unha vez máis o Retrato do colonizado de Memmi, o prólogo de Sarte a ese ensaio -e pórme, de vez e por fin, a traducir As moscas. Facía tanta falla coma catro decenios atrás, inda que mudaran de roupaxe o rexime e de armas as forzas de ocupación.

[http://www.altermundo.org/o-conto-da-boa-pipa-fiscal/]

Ao cabo, nas malchamadas negociacións polo finanzamento autonómico, o diálogo ven ser cuspidiño ao do conto da boa pipa dos tempos da miña xa remota infancia, no apoxeo da era franquista que o pensamento correcto di que rematou hai sete lustros xa.

Non sei se aínda segue a facerse agora -confío en que xa non. Facíase cando eu era neno. Éravos a cousa máis parva do mundo, unha especie de despropósito en "obstinato" -diría eu en remedo do argot musical. Eu aborrecíame cando me sometían ao suplicio dese xogo para mentecatos, porque non se me ocorre chamalo doutro xeito. Non lle vía o chiste por ningures e, inda con ser un neno moi cativo, resultábame humillante, porque neno érao, mais parvo non. Certo é que acontecía poucas veces, porque me encarraxaba, notábeseme, e desistían de facermo xogar. Praticábano maormente certo tipo de señoras amigas das miñas tías, burguesiñas con poucas luces -as señoras, non as miñas tías- que, seica para entreteren aos picariños que andabamos enfastiados polo medio nalgunhas tediosas xuntanzas de sociedade, pillaban a calquera de nós e aplicábannos o conto. Si, literalmente. A cousa éravos máis ou menos así. Collíate unha delas polas mans, sentábate fronte a ela sen ceibarchas, e espetábache esta pergunta: "Queres que che conte o conto da boa pipa?". De primeiras, inocente de ti, asentías: "Quero, si". Mais, a seguida, para o teu pasmo, a interpelante non che contaba conto ningún, senón que che retrucaba: "Eu non che digo que si; dígoche se queres que che conte o conto da boa pipa". Ficabas aturullado. Logo, se coidabas que entenderas mal a custión ou expresaras mal o teu asentimento, reiterabas a resposta afirmativa, ou mesmo facíala máis explícita, polo estilo de: "Si, quero que me contes o conto da boa pipa". Inútel. O retruque, neste caso, viña ser: "Eu non che digo que quero que me contes o conta da boa pipa; dígoche se queres que che conte o conto da boa pipa". Desta vez, podías tentar contestar que non, para acabar co lerio, poisque comprendías que en ningún caso che ían contar conto ningún. Nanai. Inútel tamén para te safar do ichó. O retruque da interpelante, teimuda como unha mula, adviñádelo xa: "eu non che digo que non; dígoche se queres…" etcétera. Imaxino que xa estades fartos deste lerio aborrecedor. Pois imaxinade vós como me sintiría eu, infante indefenso, apreixado nese pantermo verbal coma un merlo nunha esparrela: cantase como cantase, non ía recobrar a liberdade. Só cun forte tirón dos brazos para ceibar as miñas mans das da señora, se a pillaba descoidada, e fuxir dela a lume de carozo. E que che se notase ben o noxo ou a carraxe, para que ningunha outra dama caritativa tivese a ocurrencia de tentar entreter ao probe neno enfastiado na reunión de sociedade. Só iso funcionaba como repelente de aquelas moscas sadomasoquistas, de aquelas ericnias disfrazadas de contacontos da boa pipa. Puf!.

Veume á memoria esta vella lembranza xa de tempo atrás esquecida un destes días pasados, aló embaixo, no sul peninsuar, no Rompido, en pleno "al-gharb" do califato árabe, onde recalaramos Aurichu e máis eu, cas da miña irmá Pepa, a bióloga libertaria, tenra muller fascinante onde as haxa, despois de termos circunvalado en auto máis de dous terzos do perímetro da "pell de brau" de Espriu. Sairamos de Brión con destino a Barcelona -pasándomos pola estremeira de Euskalherría- onde eu tiña que botar un parcemique na sesión derradeira dun cursiño encol da(s) crise(s) de arestora, orgaizado pola Universitat Progresista d"Estíu. O terzo escaso restante da tal circunvalación completariamolo no camiño de volta a casa por Portugal arriba -visto no mapa, claro é. Nun bar dun pobiño da serra de Huétor, ao pé da Nevada, mesmo acima de Granada, deixara esquecido un meu bolso coa carteira, os lentes e o "mancontro" dentro, por fortuna recuperado mercede á boa lei dun honrado camareiro, e pesia á surrealista ineficiencia de tódolos servizos públicos de información, comunicación e seguridade aos que recurrimos de primeiras. Mais ese episodio non volo vou contar hoxe, nen é tampouco o que me trouxo ao maxín a lembranza do lerio do conto da boa pipa.

Non. Foino o barullo montado pola insistente impertinencia das informacións mediáticas verbo dos releantes mercadeos encol do finanzamento das autonomías, que xa comezara a entroidarnos na Galiza antes de emprendermos a nosa viaxe e continuou a contaminar acústicamente o ambiente en cada etapa do traxecto, for Catalunya ou Andalucía, cun zunido constante no ár como o que fan os enxamios de nésporas e que vai e ven segundo se moven, medra ou mingua en intensidade segundo se achegan ou se alonxan de ún. As nésporas de Aristófanes, dera eu en pensar por momentos, inda que eiquí non se non trataba dos xuíces, ou cando menos non só, senón dos inquilinos todos das institucións políticas, postos a zoaren rebulindo en enxamios e a trabárense uns aos outros cos aguillóns da cobiza, o victimismo e o "agravio comparativo", nunha lea de verduleiros polo néctar dos fondos públicos a partillaren.

Estado social de dereito, seica, en léxico da retórica constitucional. Estado insociábel de dereitas, máis ben, pensei unha vez máis, en vista do grotesco espeitáculo que estaba a dar a caste política, e a mediática a reflectilo nos espellos cóncavos do calexón do Gato, e cidadáns do común coma min a presenciarmolo atónitos, malia a nosa vontade de ausentarnos do recinto teatral. As nésporas perseguíannos na nosa circunvalación peninsuar como outrora as ericnias nas esquecidas reunións de sociedade paifoca da miña lonxana infancia, pra contarnos outravolta o mesmo conto inenarrábel en enésima variación, o mesmo conto da boa pipa que non desenvolve relato ningún. Un rexime en proceso de descomposición, un cadavre político que apodrece a pleno ár. Un Estado das autonomías que ignora as normas constitucionais que o configuraron, que mestura tódalas de diferente rango xuntas e revoltas nun mesmo remexido amorfo, que nun terzo de século xa andado inda non as deu dotado de autonomía fiscal nen financeira, que confunde potestades tributarias con contabilidade orzamentaria e facenda con tesourería, que non deu resolto o falso dilema antre recursos proprios e solidariedade común, antre suficiencia e redistribución, que, enfin, non deu deseñado, asumido e establecido un modelo de finanzamento estábel e duradeiro, un modelo de artellamento de poderes fiscais que nos aforre aos cidadáns o denigrante espeitáculo anual da liorta e o barulleiro releo polos cartos públicos, polo quiñón de cada quen nas arcas do poder central -que é no que a fin de contas ven resumirse o choio.

Democracia?. Nada diso: despotismo sen ilustración. Unha caste política ignara que confunde o cú coas témporas, porque sabe tanto deses temas como poida saber eu de endocrinoloxía, ou sexa, res de res. Mais que pontifica como se fose un connaisseur, un périto na materia -por demagoxia que non quede. E que mete as suas porcas mans no sufrido corpo social doente como un barbeiro de antano posto a facerlle a trepanación craneal: morte segura,madia leva. E disque estamos en Europa, e que o autoanémico sistema autonómico ven ser equivalente a un sistema federal, ou se cadra máis avanzado aínda. Imaxina algún de vós que na República Federal da Alemaña os Länder, ou estados federados, andasen cada ano a relearen e enleárense no reparto dos fondos públicos nutricios dos seus respeitivos orzamentos?. Pero, en celtiberia, esta é a fórmula carpetovetónica perfeita: a que lle permite ao poder central do estado dividir e vencer aos seudo-poderes autonómicos -agás os de Euskalherría-sul. Levalos a unha competición tribal para, finalmente, pólos todos aos seus pés, coma os vasalos suplicantes da magnanimidade do príncipe, que reparte mercedes en troco de lealdades incondicionais.

Ao cabo, nas malchamadas negociacións polo finanzamento autonómico, o diálogo ven ser cuspidiño ao do conto da boa pipa dos tempos da miña xa remota infancia, no apoxeo da era franquista que o pensamento correcto di que rematou hai sete lustros xa. Contestes que si ou que non, o retruque será sempre a volta a empezar dun xogo de despropósitos para mentecatos. Ou farsantes, vai ti saber. E agora: "queres que cho conte outra vez?"…

[http://www.altermundo.org/o-idioma-galego-sempre/]

 Agora repítese o esperpento, mais non a historia. Os feitos son análogos na aparencia, mais a historia é outra. Non vola vou relatar, porque estades a vivila coma min: sería unha ofensa á vosa intelixencia. Mais agora non é un goberno español quen agrede ao idioma galego. Non.

Nunca acreditei nese aforismo pesimista e reaccionário de que a historia sempre se repite. Non se repite, non. Mais como se move en circunvolucións que configuran unha espiral ascendente no tempo, proxectada esa forma sobre un plano adequire a aparencia dun "círculo vicioso": a única preceptíbel para os que só teñen unha visión plana carente de perspectiva histórica, mesmamente. Hai xa todo un cuarto de século que escribira e publicara o texto que hoxe reedito eiquí para vós. Relino estoutro día por azar e, de sutaque, tiven eu tamén a impresión de se repetir a historia. A do ataque político contra o noso idioma, neste caso, dende as institucións que teñen a obriga constitucional de preservalo, defendelo e amparalo de calisquer agresións. Escribírao por mor do recurso interposto polo goberno español contra a Lei de normalización ligüística aprobada polo Parlamento galego na sua primeira lexislatura, recurso promovido polo daquela delegado dese mesmo goberno na Galiza e quen, para máis cabal humor negro surrealista, viña ser simultáneamente presidente da RAG. Esperpento a duas voces: a dos que tiñan a obriga de protexer a diversidade lingüística existente no ámbito do Estado, constitucionalmente declarada como patrimonio cultural a preservar, e máis a de quen presidía a institución que outrora presidira Murguía, criada a iniciativa dos emigrados galegos na Habana para a defensa e promoción do seu idioma xenuino, o idioma ao que nen mesmo na emigración eles renunciaban, o idioma propio da Galiza.

Agora repítese o esperpento, mais non a historia. Os feitos son análogos na aparencia, mais a historia é outra. Non vola vou relatar, porque estades a vivila coma min: sería unha ofensa á vosa intelixencia. Mais agora non é un goberno español quen agrede ao idioma galego. Non. É unha brigada de demolicións e "limpeza étnica" empoleirada nas institucións políticas constituídas, disque, para o goberno autónomo do pobo galego, a forma inda limitada de autogoberno resultante da loita secular deste pobo polos seus dereitos sociais, culturais e políticos, conquerida co suor e o sangue dunha moitedume de homes e mulleres que ao longo da nosa historia dérono todo sen cobizaren nada, coa soa arela de exerceren a dignidade como seres humáns e como pobo na igualdade de dereitos individuais e colectivos. Pois velaí: agora, os cidadáns galegofalantes non temos dereito a que a administración autónoma galega nos fale no idioma galego. Eis a igualdade de dereitos levada á perfeición. Eis o esperpento levado ao paroxismo: a administración pública galega non ten nen tan sequer que coñecer o idioma proprio do país que administra. Talmente coma o quechua, o aimara ou o guaraní na administración colonial española de outrora. A historia non se repite: a historia, ás veces, rise de todos nós. Por iso, en reciprocidade, reedito ese meu escrito de hai xa un cuarto de século: por rirme dos ananos do país que coidan gobernar a historia. Eivados pola sua visión plana, mal saben que a historia se move en espiral -que, como nos relembra Fernán-Vello, é a forma máis perfecta do movemento. Inasequíbel, xa que logo, a reptantes de recú.



**********************************



"… todo esto me atrevin a contar neste homilde libro para decir unha vez siquera, e anque sexa torpemente, aos que sin razón nin conecemento algún nos desprezan, que a nosa terra é dina de alabanzas, e que a nosa lingua non é aquela que bastardean e champurran torpemente nas máis ilustradisimas provincias cunha risa de mofa que, a decir verdade (por máis que ésta sexa dura), demostra a iñorancia máis crasa e a máis imperdoáble inxusticia que pode facer unha provincia a outra provincia irmán, por probe que ésta sexa".

Rosalía, Limiar de Cantares Gallegos, 1863



Semella que o idioma galego, que o Celso Emilio denominou "lingua proletaria do meu pobo", segue a ser, hoxe, o idioma da "soa e verdadeira xente do traballo no noso país", cen anos despois de que así o dixera Rosalía. Esa xente, o pobo traballador de Galiza, non se fai cuestión de deber cando fala na súa lingua. Tampouco se facía cuestión de tal Rosalía ao empregala adoito, xa que era a súa, mais foi por identificación solidaria con ese seu pobo -"foi este o móbil principal que me impeleu"- polo que deu ao prelo os Cantares e as Follas novas, pese aos seus reparos de modestia e humildade auténticas. Non había daquela leis, constitucións nin estatutos que lle dictasen este deber. Tampouco había gramáticas nin regulamentacións que normativizasen o idioma no que escribía. Mesmamente ao revés: porque, conxuntamente, este pobo seguiu a falar esa lingua cen anos máis, e unha constelación de galegos xurdios como Rosalía deron en escribila, devolvéndolle unha vixencia literaria que perdera continuidade por opresión española, e máis porque as forzas políticas de alento nacionalista alumeadas polo país fixérona veículo de expresión tamén e reivindicaron unha normalización legal que elas praticaban xa, hoxe é lingua cooficial en Galiza e hai unha lei para a normalización do seu emprego -e un día ese idioma será oficial sen "co" e o seu uso será un feito "normal" e pleno na prática social, cultural e institucional deste pobo como ente político soberano.

De pouco val que gobernos españois non ilustrados recorran fronte a textos legais enunciadores de pautas de normalización con emendas á totalidade, a un anaco, a un artigo, a un número dun artigo, ou a unha verba dun número dun artigo. De pouco val que missi dominici deses gobernos, e doutros que xa foron, e máis outros que aínda poidan vir, propicien servilmente esas iniciativas gobernamentais. De pouco val que presidentes de reais academias momificados, paralisados, comestos por unha chispa para toda a eternidade no punto culminante dunha longa conduta de traizón -sen ventura-, petrificados no xesto avilecedor do renego, carezan de valor e probidade para faceren o seu deber ou írense embora. De pouco val que fariseos e pescadores de fortuna entolden o río da historia co seu croaxar hipócritamente escandalizado, eles que decote foron inimigos do pobo que esbullan e ben os coñece. Todo iso carece de importancia. É un episodio máis -simplesmente grotesco esta vez- nunha historia que dura moitos séculos e non foi quen de matar nin aniquilar a este país vedraio e decote frolecido en mil primaveras máis. De nada valeu aferrollalo e mantelo en estado de sitio durante centurias. De menos aínda vai valerlles botar pelouriños baixo as rodas do seu carro, se xa dixera Cabanillas que "o estadullo carreteiro non lle ten medo aos fusís".

É aberrante tentar borrar das palabras impresas dunha lei normalizadora do uso do idioma o enunciado do deber de coñecéreno tódolos cidadáns galegos e máis quen en Galiza habiten e pretendan vivir en sociedade. Aberrante pero elocuente encol da índole profunda dun sistema falaz montado sobre o equívoco, a hipocresía, as contradicións non asumidas e o culto ás aparencias. Se a lei non establece ese deber tocante ao galego, ¿con qué lexitimidade o establece a constitución tocante ao español, e para todos os cidadáns do Estado, incluídos os galegofalantes?. ¿Con qué armas legais poderase loitar fronte á diglosia en defensa do galego, idioma dominado? ¿Ou non é un síntoma e unha proba máis dese status a actitude mesma dun goberno español que tenta impugnar a expresión legal meramente declarativa, e sen armas coercitivas ningunhas para a súa aplicación, do deber de coñecer o idioma galego? ¿Non é un chamado á hostilidade e á agresión defensiva cara o español?. Mais se a expresión legal dese deber carece de relevancia, como afirman agora membros e portavoces dese goberno español, ¿a qué recorreren contra dela?

É aberrante, mais ao cabo é ben certo que carece de importancia. Porque o que non saben goberno, delegados seus e fariseos todos, eses "iñorantes e férridos e duros, imbéciles escuros" que "non nos entenden, non" -como xa os definira Pondal e cantamos no himno todos os que o cantamos enteiro-, o que non saben eles é que a vida dos pobos vai sempre por diante e alén das leis que elaboran os parlamentos, mesmo cando son leis progresistas; que a vida social que o dereito escrito codifica é o motor dos procesos históricos, e non ao revés; e que, finalmente, o alancar do pobo galego cara a eclosión plena da súa cultura viva varreraos a todos do seu carreiro e reduciraos a marxinais mencións oprobiosas en notas a pé de páxina nos libros que no futuro relatarán este presente como pasado de entón.

Perante iso, carece de importancia a actitude do goberno español. Atrancos piores foron derrubados. En vez de téremos o apoio de poderes políticos soi-disant progresistas no goberno do Estado español, teremos o seu receio e obstrucións. Mais o custe posíbel desa actitude encol dos nosos dereitos e deberes virá compensado noutro plano pola contribución que aporta a decantar e facer nidia a urdime dunha farsa tráxica, sarillo de equívocos e enredos para pillar incautos, que este pobo está a descifrar e tornar en xeira descolonizada, na que el é, está a ser, o único protagonista lúcido.

[http://www.altermundo.org/gabanza-e-oracion-profana-a-don-ramon-de-trasalba-e-ii/]

O compromiso identitario profesado por Otero e a Xeración Nós apousa nos alicerces da construción da identidade sociopolítica da Galiza como nación botados polas Irmandades da Fala na Asemblea Nazonalista de 1918 en Lugo, onde o galeguismo protonacionalista pega o salto á formulación dun proxecto nacionalista explícito, é dicir, dun proxecto político de conquista e exercizo da soberanía nacional polo povo galego. Ese deseño da identidade nacional da Galiza, que será culminado polo Seminario de Estudos Galegos e o Partido Galeguista da República, constrúese con duas trabes mestras cardinais: o "celtismo" do eixo Pondal-Murguía nos Precursores, e a cultura "enxebre" concebida como fenómeno antropolóxico-social. Moitas veces levo matinado en que, sen sabéreno, as xentes das Irmandades e de Nós construiran a identidade nacional galega sobre os dous esteos que, só dous lustros antes, chantara o austro-marxista Otto Bauer como peares do seu conceito de "comunidade nacional", a saber: unha "comunidade de orixe" e unha "comunidade de cultura", que, combinadas, constituen unha "comunidade de carácter" e, proxectadas cara avante no decurso histórico, dan lugar a unha "comunidade de destino". Eis, ao meu ver, o sentido conceitual que encerra a ben coñecida definición de Galiza como "célula de universalidade", antitética de calquer ideoloxema chovinista. Por iso a nación é unha comunidade, e non un simples agregado de indivíduos -a diferencia da redución xacobina da nación aos cidadáns- e por iso tamén unha nación é tal con ou sen Estado propio, poisque a nación é unha realidade previa ao Estado: "a nación é un fenómeno social", dí taxativamente Bauer, e máis "non é unha suma de individuos, senón que cada individuo é o produto da nación", cousa que convirte ao conxunto diles "nunha comunidade", e non simplesmente unha sociedade. De aí que as liberdades e dereitos políticos dun individuo non esteñan completas sen a liberdade e os dereitos políticos da sua nación, da sua "comunidade nacional". E de aí tamén que "a nación non debe a sua existencia a estatutos externos, senón que pre-existe lóxicamente a todo estatuto": eis o alicerce do dereito á sua autodeterminación. En troques, "a nosa comprensión da relación entre a nación e o Estado apousa sobre a nosa representación da relación da nación co chan", poisque "o Estado naceu como corporación territorial" desque se descompuxo "a anterga constitución parental". Son aseveracións de Bauer: moi ben poderían séreno dos homes das Irmandades e a Xeración Nós. E eu fágovos esta engádega: por iso mesmo, negar a nosa identidade nacional implicaría borrar do mapa ás figuras que hoxe constituen símbolos constantemente invocados como avais lexitimadores dos diversos ocupantes das institucións políticas galegas de autogoverno, dende Rosalía a Castelao, dende Murguía a Don Ramón de Trasalba.

No labor de equipa da Xeración Nós para a reconstrución da identidade nacional galega, á par da militancia política, a Otero cadroulle primordialmente restaurar a trabe mestra da nosa existencia na Historia como "comunidade de cultura". E fíxoo nas claves do ciclo da modernidade no que iles todos eran avangarda no seu tempo, concebindo a Galiza como encrucillada de civilizacións, interpretándoa a traveso do código da cultura propria, e cunha actitude proxectada cara o futuro, ou sexa, cara a aventura do descoñecido que está por vir. Está patente na sua criatividade como xeógrafo, nomeadamente na sua xenial teoría da paisaxe humanizada e as duas leis do seu movemento. Estáo asimesmo na sua extensa e dispersa obra ensaística, se cadra a menos coñecida e explorada da vasta produción oterián. E estáo, abofé, no seu "Ensaio histórico sobre a cultura galega", inda hoxe referencial, e na deslumbrante lucidez do seu prólogo. Escoitádeme a Don Ramón: "Cada rexión do planeta plenamente caracterizada é dona dun sistema de interpretación do mundo". "A sua orixinalidade é tan poderosa que calquer cultura que as cubra ten que adaptarse necesariamente á sua propria interpretación". "Galiza disfroitou dende o mencer do tempo histórico dunha conciencia orixinal. Aquela conciencia segue a vivir hoxe. Ela inspirou os períodos vitais de Galiza". "Non hai cousas vellas nen novas, hai só cousas vivas e mortas, e non as determina a idade senón o alento interior que as anima". E, enfin: "Este país grave dun vibrante ou calado pasado debrúzase, cada día, cada hora, sobre un ignorado e misterioso porvir".

O "ignorado e misterioso porvir" tíñalles reservada ás xeracións de Otero, as Irmandades e o Partido Galeguista a inesperada traxedia da barbarie de Atila en Galiza, que esborrallou a obra común que estaban a construir, martirizou ao povo polo que andaban a loitar, asasinou a tántos diles, exiliou a tántos máis, represaliou aos que sobreviviran, e reduciu aos restantes ao silenzo e a impotencia no cárcere no que a tiranía católico-fascista convirtira esta Terra Nosa. Don Ramón e os seus Irmáns galeguistas, aquiles que pesia todo non renegaran, tiveron que asumir a maldición de Sísifo, e encetaren a reanudación do proceso construtivo da nación galega dende ben máis atrás de onde fora brutalmente interrompido. Á sua heroica teimosía débelles todo a miña xeración. A empezar pola transmisión da memoria colectiva deste povo e da constelación de nomes cintilantes no setestrelo que nos guiou na travesía da longa noite de pedra. Se a Santa Compaña de Castelao transita polo exordio da "Alba de Groria", a de Otero emerxe no seu "Libro dos amigos", exercizo de libérrima coraxe e solidária dignidade no ostracismo, certeiros retratos testemuñais e conmovedoras homenaxes a tantos dos seus Irmáns de loita nacionalista emancipadora exiliados ou desaparecidos, Castelao, Antón Vilar Ponte, Lousada Diéguez, Xurxo Lourenzo, pero tamén os asasinados pola barbarie fascista, Bóveda, Anxel Casal, Víctor Casas, Arturo Noguerol, Roberto Blanco Torres… Escrito para garantir que non enterraran cadavres, senón semente, ese libro tornoumos en sombras amigas na miña adolescencia.

Meu benquerido e venerado Don Ramón de Trasalba, veleiquí tés ao pé de ti e da tua benfeitora sombra a este Señorito da Reboraina apócrifo, usurpador cordial da tua derradeira persoaxe de ficción, que se pergunta se non virá ser, il si, apenas unha pantasma do século vinte condeada tamén ela á maldición de Sísifo. A esta altura da miña andaina, cáseque non teño máis que dúbidas e interrogantes, réstanme poucas certezas, fágome a cada paso máis perguntas para as que non acho resposta, agóirame o "ignorado e misterioso porvir" do meu, do teu, do noso povo. Pergúntome mesmo, ás veces, se non acabará por ser comesto dos lobos o froito do voso titánico esforzo, do sacrificio de tódolos teus e meus irmáns que consagraron, e até perderon, as suas vidas na loita pola dignidade e a liberdade do seu, do noso povo. Iste non é certamente o país dos ananos do Celso Emilio, mais os ananos do país proliferan e empoléiranse nas institucións do poder que vós todos, nós tamén, conqueriramos para pórmolas ao servizo da emancipación e o benestar da nación galega, que non para destruíla nen parasitala, non para dominala, domala e castrala outra vez máis nesta avesía reviravolta da sua historia.

Mais non. Non desertaremos, meu amigo, meu venerado Don Ramón de Trasalba. "Que todo está por refacer nesta Terra cuberta de cinzas, enloitada polos crimes dos sacrílegos que trabucaran a língua e os sinais e foran roubando o espírito da patria" -dixéralle eu a Antón Avilés noutra sazón semellante. E respostara il con aquil fermoso aturuxo: "Hai que romper de norte a sul Galiza, queimar as rozas dunha idade antiga e ver nascer o sol, lástima fora". De xeito que volverá abrollar a fusquenlla, porque compre unha nova rebelión emancipadora, compre unha grande mobilización cívica que devolva a este povo a sua dignidade, o exercizo da sua soberana liberdade. Que faga realidade a premonición de Pepe Alvarez Cáccamo na fermosa estrofa coa que remato e me despido de todas e todos vós: "Vexo a xente acudir e congregarse vagarosamente, desembocar desde calellas limítrofes, baixar por esqueiras e túneis,"…"como un bosque que nace da semente da escuma, multiplícanse espellos, asembleas, convoca a furia, estoura un lóstrego de ourizos nas raíces de nunca, a multitude, cobra, máis alta que as paredes, MARÉ DO POBO A ARDER". Amen.

[http://www.altermundo.org/gabanza-e-oracion-profana-a-don-ramon-de-trasalba-i/]

Por moi atrás que me remonte nas miñas lembranzas, até os recantos máis remotos da miña memoria infantil, non son capaz de sinalar o momento preciso en que nela emergulla por primeira vez a imaxe de don Ramón Otero Pedraio -a tal ponto ela constitue unha constante nos arquivos do meu imaxinario primeirizo. Se cadra porque, presidindo o escritorio do meu pai, primeiro na rua do Vilar e despois na Rosaleda, estivera sempre un tríptico de retratos fotográficos que eu vía de cotío, enmarcado en madeira escura tallada por Bonome e coroado polo escudo de Galiza, no que a efixie de Don Ramón ocupaba o centro: Castelao, á esquerda, e á dereita Risco, completaban a trinidade simbólica providencial do credo que máis firme e afervoadamente profesou meu pai de por vida, o ideario galeguista da redención do povo galego, o ideario liberador da Terra asoballada, o ideario emancipador da nosa nación galega. Se cadra foi por iso que a estampa do rostro de Don Ramón integrouse dende o comenzo na miña iconografía máis familiar e íntima como un dos seus centros cordiais tamén nela, e que durante os primeiros lustros da miña vida aquela faciana, no meu maxín, non tiña idade, como a aciñeira do Zeca Afonso, por ela non pasaba o tempo, como volve acontecerme agora que aquil mesmo tríptico alumea a biblioteca da nosa casa de Aguiar. A presenza de aquiles tres rostros que me ollaban ao fite cando os contemplaba e me falaban sen palabras, aprendeulle ao neno que eu era daquela, e sen máis adoutrinamento, aprendeulle cál era o seu país, cál o seu povo, cál a sua nación verdadeira, que non era a que os energúmenos nacional-católicos do entón proclamaban, como a proclaman os seus herdeiros de arestora, senón a nación negada e proscrita polos fascistas, o país esbullado por caciques e plutócratas, o povo esmagado e inda recén daquela martirizado por Atila. Era a constante presenza de aquiles rostros, con Don Ramón no centro e o Daniel á esquerda, a búxola que orientaba o xermolar na miña consciencia da nosa identidade colectiva, a que dialogaba silandeiramente cos textos dos devanceiros nos que o meu pai nos aprendía a lér galego, a que descifraba para o meu caletre infantil a mensaxe, de primeiras enigmática, das estampas do album Nós de Castelao enmarcadas e penduradas nas paredes do longo corredor da nosa casa da rua do Vilar: "Non me fan xustiza, Señor!"; "Que San Roquiño nos libre de médicos, avogados e boticarios"; "Eu non lle quería morrer alá, miña nai"; "Cánto pesa e cómo fede!", que di a vella labrega co negro cadaleito ás costas que leva impresa a palabra "Lex"; ou o petrucio co machado ao lombo: "A nosa Terra non é nosa, rapaces"… Eu erguía a miña ollada cara as figuras do tríptico en percura de resposta a eses enigmas, e os ollos de don Ramón e Castelao semellaban sorrir e contestarme: "levas camiño de comprendelo". Eu pergúntome, e pergúntovos tamén, se aquelas estampas non seguen a ter vixencia coma daquela, e se agora tamén levamos camiño de comprendelo, nestes tempos de exterminio do campesiñado, de trebón que non cesa sobre a xente mariñeira, de recrudecida agresión ao proletariado, de espoliación colonial reduplicada, até de atávica ofensiva contra o noso idioma, contra o seu idioma, o de Castelao e de don Ramón de Trasalba.

Mais non só esa presenza virtual é unha constante nos arquivos da miña memoria máis remota. Tamén a real presenza física de Don Ramón consta de sempre na andaina da miña nenez dende as orixes das miñas lembranzas. A presenza de aquil home alto e lanzal, aquela ergueita figura humana de brazos sempre abertos para o abrazo de irmandade, para abranguer o mundo coa sua fala, pra tracexar no ár o contorno das imaxes que deseñaba o seu verbo ramalloso perenemente frolido, esa presenza, digo, acompaña inesquecíbelmente a remembranza de tódolos encontros de galeguistas aos que eu asistía dende ben picariño na compaña dos meus pais e axiña os meus irmaus máis próximos a min en idade. A empezar pola "Misa de Rosalía", así chamada, en Bonaval, cada ano por xullo o Día da Patria, a única misa -comentábase xa entón- na que boa parte, se non os máis, dos asistentes eran ateos, ou agnósticos, ou non cristianos praticantes en calquer caso. Republicanos, iso si, todos iles, todos antifascistas -é dicir, xente de ben. Incluso os curas que oficiaban na ocasión. Alí xuntabanse os "bós e xenerosos" supérstites da "Galiza mártir", as poucas varas frolecidas que a demouca franquista non tronchara ou condeara ao exilio, os del Riego, Bouza Brey, Illa Couto, Alvarez Blázquez, Cunqueiro, Ferro Couselo, Carvalho, Lourenzo, Penzol, Fraguas, Carro, Pedret, Leuter, Salvador Rei, meu tío Antón, tamén "O Vello dos Contos" Mosquera Pérez, promotor do recén nado Patronato Rosalía Castro e do resgate da Casa da Matanza, e tantos outros, e máis que eran xentes sinxelas do común, artesáns, oficinistas, empregados de comercio -e algúns cativos que eramos vistos con espranza e agarimo coma os fentos que agroman no monte queimado e anuncian o reverdecer da Terra. Ao comenzo faltaban os que estaban na cadea, como Cesáreo e Piñeiro. Mais alí sempre estaba Don Ramón -e Fita, inseparábel. Chamaba a cada quen polo seu nome, mesmo aos cativos, non esquencía a ningún, ou tal me parecía, e para todos tiña unha frase gasalleira, unha mención agarimosa, un aceno cordial: era o patriarca, mais exercía como irmán, solícito, modesto e solidário. É así como o recordo, como revive na miña memoria infantil máis remota.

Velaí: tenrura e afouteza, modestia e dignidade, e portanto, orgullo sen nen chisco sequer de soberbia ou vaidade. "Eu son unha pantasma do século dazanove": cántas veces llo terei escoitado dicir nos anos composteláns nos que máis asíduamente o tratei, nos que por fin puido profesar a cátedra de Xeografía na Universidade, xustiño dende o mesmo curso no que eu encetara os meus estudos de Dereito. Gostaba Don Ramón en ocasións de definirse así nas suas conversas cos mozos, cos "novos" -mais "os novos", para il, non o eramos só os mociños das xeracións novas daquela, senón mesmo o séquito de varóns xa ben maduros que lle facían xentilmente a corte. Adoitaba dicilo coma un requilorio ritual, ás veces cun asomo de sorriso irónico nos labres e cintileo bulreiro nos ollos. Sempre con irónica humildade, semellante á contida na famosa autodefinición de Eça de Queiroz: "Eu sou apenas un pobre homem da Póvoa de Varzim". Mais o Don Ramón que así se definía perante mociños e mociñas coma nós, distaba máis ca ninguén de ser unha pantasma de calquer tempo ido. Posuía unha portentosa vitalidade inteleitual e anímica, unha insaciábel curiosidade por todo o acontecer cultural contemporán, e unha increíbel capacidade de comunicación, empatía e sintonía cos valores e o mundo vivencial e criativo da xente máis nova. Mesmo cando enxuizaba con cordial sarcasmo a algunha figura referencial para as nosas xeracións, como aquil no que tildaba a Marcuse de "búfalo acatarrado" nunha dedicatoria que me escribira xa a finais dos sesentas: pensado hoxe en retrospectiva, non lle faltaba o seu aquel de acerto. Don Ramón era unha incesante cachoeira que ateigaba augas abaixo tódolos regos da cultura. O vitalismo temperamental e a vitalidade inteleitual de Don Ramón eran tan perenes, inesgotábeis e polimorfos coma os da propia Galiza que deu sentido á sua vida e se reencarnou na sua obra.

Mais esa sintonía cos mozos viña de ben atrás, e estaba arraizada no seu temperamento e a sua sabiduría, na actitude oteriana de humildade perante a imensidade do mundo do saber e da cultura. Ás veces, estando eu a ler ou reler certos textos do volume de "Ensaios", ténseme dado por pensar que Don Ramón foi, na cultura galega, o mestre que se adiantou ao esprito do sesenta e oito, se acaso é lícito dicilo así. Reparade, se non. Quén coidaría seren de don Ramón Otero estas palabras dunha conferencia pronunciada para as Mocedades Galeguistas no 1932, por mor do centenario de Goethe?: "Non cansarei de predicar aos mozos que fuxan dos prólogos, das críticas e dos manuales, de incirralos para que afonden destemidamente no misterio das almas dos poetas e dos filósofos. Se a impresión deixada niles por Goethe, por Rousseau, por Proust, é contraria á que dogmatizan os críticos oficiales, mellor, e se despois de lér e pensar algunhas páxinas resolven deixar o libro no estante pra botarse a axexar polo campo o florecer novo das acacias, mellor que mellor. Mais sempre que se cumpla coa limpa arela de lér e de pensar".

Vicente Risco dixera da sua xeración, a retratada por il en "Nós, os inadaptados", que a fin de século do XIX na que iles naceran fora "neorromántica": "E nós somos neorrománticos e tráxicos e mesmo apocalípticos por iso mesmo" -escribira. É ben sabido que a xeración "Nós" pasou, como Ulises, por un longo arrodeo odiseico denantes de retornar á sua Ítaca, Galiza. Mais eu modulo na diagnose e dígovos: foi moito máis ca unha aventura inteleitual. Foi unha auténtica epopeia existencial consumada a forza de introspección, xenerosidade, voluntarismo e solidariedade. Foi un heroico proceso de auto-desalienación e auto-descolonización individual e colectiva en tres dimensións primordiais, idiomática, cultural e ideolóxica, que finalmente proxectouse nun circio compromiso ético e político co seu povo, ou inda millor dito, en rigor, coas malferidas clases populares desta nación, ás que iles, por extracción social, non pertencían. No inicio desa andaina, "Eramos -di Risco- antigregarios, antisociais. Eramos sinxelamente individualistas". Xa que logo -ironiza- "andivemos pelegriñando polas cosmogonías e polas culturas, en demanda do insólito". E enuncia esta precoz e descarnada diagnose do auto-odio: "Ben craro está que esta procura do lonxano e do exótico viña do odio ao noso, que atopabamos ateigado de vulgaridade e de fealdade" -e de inutilidade, dirían hoxe os bífidos glotófagos na sua guerra das línguas contra o idioma galego, porque non val para ler o Financial Times. Adrián Solovio, o alter-ego do Otero desa etapa, retrátase de xeito análogo no seu soliloquio camiño de Madrid: "Pois axiña chegarás a Madrid. Xa non ouvirás noxentas falas galegas. Terás que disimular o acento" -inútelmente, como algúns que eu-ben-sei. E o cénit da sua alienación: "A vida na que quero latexar é na vida do pensamento español". Ou estoutro: "Tua terra foi a maior vergonza da miña vida. Naceu pra serva. Alí, a porcallada forma parte integrante da paisaxe". Mais, ao cabo, a chegada a Ítaca. En Risco, coa famosa imaxe parabólica retranqueira de aquel inglés de Chesterton que, despois de dar voltas polo mundo, descubríu unha fermosa terra verdecente que resultou ser a Gran Bretaña. En Otero, co remate de "Arredor de si": "En Santiago, Adrián sempre se coidaba na Europa e máis galego que nunca. A sensación do Estado español estaba pra il ausente da cidade". E a contundente asunción do compromiso identitario: "Eiquí remata o primeiro, longo e tráxico estadio do vivir de Adrián Solovio. A sua vida dende agora identifícase ca vida da Galicia; xa non é novela, nin esperiencia psicolóxica. Xa é historia" -xa forma parte da Historia da Galiza, é dicir, do proceso antitético ao da historia de España en Galicia.

[http://www.altermundo.org/que-foi-do-sistema-agrario-e-o-mundo-labrego/]

Vai para dous anos e meio que publiquei o artigo que reedito hoxe. Dende aquela, a situación dos labregos superviventes ao proceso de auténtico exterminio  que levan decenios a padecer, nomeadamente as explotacións gandeiras produtoras de leite, non fixo máis que empeorar, até unha situación de tal gravidade que as pon en trance de extinción. Hai vinte e cinco anos, ou sexa, nada menos que un cuarto de século, cando o Estado español decidiu integrarse na daquela Comunidade Económica Europea (CEE), despois Unión Europea (UE), os nacionalistas denunciamos rotundamente as pésimas condicións que aquel acordo de integración establecía para o futuro do mundo labrego galego, cando Galiza era a primeira potencia da península en gandería de vacún produtora de leite: o acordo ía esganar a expansión do sector lácteo galego no mercado interno español, daquela en expansión, e abrirlle as portas aos excedentes lácteos europeos. Berrabamos daquela: "Mercado Común Europeo, ruína do pobo galego". Chamóusenos "catastrofistas" por anunciarmos unha catástrofe se os poderes políticos non defendían os intereses dos cidadáns galegos labregos. A catástrofe está a consumarse, por culpa duns poderes polìticos vendidos aos intereses dos grandes poderes europeos no canto de defenderen aos seus cidadáns. Por iso volvo publicalo, como berro de denuncia, por dignidade e solidariedade, inda que o poder teña ouvidos e corazón de pau e non faga caso. A historia é vella: tampouco llo fixeran a Gallástegui hai xa tres cuartos de século. Un poder así só merece a revolta dos cidadáns.

O aguniante contrapunto diacrónico, ese rondó macabro dos problemas recorrentemente non resoltos no transcurso histórico da humanidade, muda cada pouco de escenario e aduvío, fai mutis nun e reaparece noutro con roupaxes diferentes, que non alteran, só disfrazan, os mesmos problemas, diríase que sempiternos.

* * * * *

1933. Leo a Gallástegui en entrevistas feitas por Xoan Carballeira e publicadas en El Pueblo Gallego. Pouco despois, Xoán Carballeira sería alcalde nacionalista en Bueu, orgaizaría aló unha heroica e efémera resistencia republicana á sublevación fascista do trinta e seis, sería paseado en Pontevedra aos poucos meses, na primavera do trinta e sete. El Pueblo Gallego, o histórico xornal de Portela Valladares, tribuna aberta á palabra dos inteleituais e cadros políticos nacionalistas do entón, frecuentado polos deseños de Castelao da serie Cousas da vida -aínda lembro eu, xa adolescente, ter escoitado a mulleres do Berbés diciren "sonche cousas da vida por Castelao" ese vivacísimo xornal, digo, sería incautado logo polos fascistas, integrado na Prensa del Movimiento ao servizo da antítese da información, e finalmente desaparecería na transición postfranquista: disolta a cadea de xornais do movimiento inmobilista, e vendidas no seu caso as suas cabeceiras -vendidas, non devoltas á propiedade orixinaria que sufrira o espolio- ninguén se interesou en resucitar o xornalismo progresista tinxido de populismo que praticara o Pueblo Gallego até a chegada de Atila a Galiza.

* * * * *

Mais volvo a Gallástegui. Don Cruz -sempre ouvín referirse a el deste xeito, se cadra polo insólito dese nome nun varón, se cadra porque o escoitaba sempre en boca de achegados seus. Como meus pais. Mantense a sua imaxe moi viva na miña memoria infantil, tamén a da súa muller. Facían unha parella contrastante, home acougado el, cun lene sorriso na faciana donda, elegante e atildado sempre, co seu pulcro chapeu e a súa paxariña no colo; muller extrovertida ela, divertida e falangueira, marcada coxeira no andar, rostro enfeitado de xeito inusual daquela. Topabámonos con frecuencia camiño de ida ou de volta da rúa do Vilar á Porta da Pena, da nosa casa á da avoa Carme. Don Cruz seica adoitaba residir na Misión Biolóxica, que dirixía dende a súa instalación no Pazo de Salcedo, aforas de Pontevedra. Mais tiña piso en Compostela, na rúa da Troia, e alí parábase meu pai a parolar con el. Andando os anos, xa eu rapaz medrado e logo adolescente, subía ás veces ao seu piso, a perguntarlle polos seus amigos da xeración Nós e do Partido Galeguista, incitado por relatos do meu pai nos que adoito aparecía don Cruz -e maais tamén don Juan Rof Codina, o sabio veterinario, lenda inda viva nas terras luguesas, pai de Rof Carballo, o médico ensaísta autor de "Mito e realidade da terra nai".

Despois xa con máis frecuencia, cando estudante universitario, a medida que ía topando e encarándome cos enigmas do atraso agrario nun país tan vizoso e ricaz coma o meu. A don Cruz débolle, xa dende aquela, as primeiras explicacións diáfanas e lúcidas, reveladoras das claves, ao cabo tan sinxelas, daqueles enigmas. El espertou a miña curiosidade polo modelo danés de cooperativismo agrario, no que máis tarde habería esculcar eu durante a miña primeira estadía en París, logo de descubrir a Bibliothèque Sainte-Geneviève, unha biblioteca danesa especializada, auténtico tesouro agochado perto da Sorbona, tal coma unha mámoa non espoliada na que eu demoraría días enteiros a explorala e furgar nos seus insólitos libros.

* * * * *

Mais dixéravos ao comezo que lía a Gallástegui, 1933, que estaba a lelo en entrevistas feitas por Xoan Carballeira -e logo perdín o fío, encerellado no sarillo de lembranzas que seguramente nada vos importan, digo eu. Quero dicir: se eu fose vós, dificilmente me interesarían; é natural: vós non estades no meu ronsel vivencial da historia dos problemas recorrentemente non resoltos, nin dos homes que tiñan as claves pra resolvelos mais non os deixaron facelo, ou mellor dito, que tiñan as claves para as xentes resolvérenos mais non llelo permitiron os poderes que teimudamente andan a atrancar a historia a cada paso. Arestora mesmo.

Gallástegui, que polo entón asesora a Bóveda e Castelao, ten unha concepción integral do sistema agrario, precursora ou até premonitoria da que decenios máis tarde, cos enfoques estruturais da economía, vai desembocar no deseño e conceptualización do denominado "complexo agrario" que eu manexaría no ISEA parisiense nos anos sesenta. Defende a estrutura polivalente das explotacións labregas, con diversificación interna, integración vertical agrícola-gandeira, e máis o rol do monte, tanto complementario coma forestal de seu. Só que a racionaliza, privilexia determinados cultivos claves para a articulación interna e susceptíbeis de altos rendementos -como o millo híbrido e os forraxes leguminosas- e fai pivotar o conxunto sobre a produción gandeira como centro de gravidade e eixe do desenvolvemento do sistema. Sobre esa matriz, proxecta o deseño dun moderno e diverso complexo agroindustrial. Resulta abraiante lélo arestora na literalidade das suas proprias palabras de entón -e agora son respostas a Carballeira para El Sol: "Apuntamos -di- como posíbeis magníficas industrias a láctea, curtidos, matadoiros, tecidos, conservas de froitas e legumes; a imprescindíbel repoboación forestal dará orixe a vernices derivados das resinas, papel, seda artificial, etc.". E engade: "Porque campo e industria poden -e deben- constituír un réxime de cooperativismo tan trabado que aos nosos herdeiros tanto lles supoña ir ao campo coma á fábrica". Mais é consciente de que, para iso todo, cómpre mudar o marco institucional, cunha lexislación agraria peculiar, e non importada por mimetismo, senón xenuína. Dío resoltamente ilusionado: "Temos que facer eiquí unha cousa orixinal. Dende logo compre estruturar doutro xeito o actual rexime da terra. E se toda Galiza se pon en pé, coido eu, teño unha grande fé, que daquela podemos facer deste país algo magníficamente exemplar".

¿Galiza como ensoñación? ¿Só ensoñación? Non tal: Galiza, nefeito, púxose daquela en pé. A Galiza labrega, que non había nin dez anos que comezara a redimirse dos foros cos cartos dos seus míseros petos e os aforros dos emigrados, púxose en pé, disposta a alancar adiante na súa propria historia. En pé -como bradaran Cabanillas e Basilio- a Galiza labrega apostou por autogobernarse e votou frontepopularmente en maioría -si, mesmo ela, a malchamada "profunda", a alcuñada de submisa para sempre. Púxose en pé. Só que Atila debruzouna outravolta, afundiulle a cabeza na lama ensanguentada das congostras por outro medio século máis. Disque en nome da "revolución pendiente" en España.

* * * * *

Pero, agora que acordo e me decato, estamos no dous mil sete. E pregunto, como no drama ben coñecido: "¿Hai alguén aí?". ¿Alguén que se lembre? ¿Alguén que o saiba? ¿Hai alguén que me conteste? No adro dese deserto verde e pardo, agardo, á espreita, por unha voz que me responda. Silencio. Só me chega de volta, co eco, a voz de don Cruz. Semella vir de aí perto, de dentro de min. Tampouco a il ninguén lle respostara.

[http://www.altermundo.org/vi-paris-rue-dalembert/]

Desque encetei o camiño de regreso en Salé, todo ía acontecer en direición contraria e sentido inverso á secuencia dos días vividos en Rabat.

Quero dicir, non só a traxectoria da miña viaxe, cousa natural, senon tamén o resto: as vivencias, o estado anímico, o itinerario mental -e o proceso colectivo no que ía reinserirme á volta. Iste en particular. Todo ao revés, todo cara atrás, como un filme xa visto que se proxectase a contrafío, coma o son dunha música enlatada nun disco cando pulsas o retroceso en percura dunha pasaxe xa escoitada sen anulares o volume no interin. Ou sexa, desconcertante e, de sutaque, indescifrábel. Retornar ao pasado como se o tempo fose reversíbel, que anímicamente o é, mentras o tempo físico vivido prosegue impávido o seu curso inexorábel enxendrando aconteceres que interfiren e colisionan cos que estás a vivenciar. "Estou a facer o camiño inverso de Adrián Solovio" -pensei, non sei por que.
Locía o sol desta vez sobre os campos da Île de France que, xa perto de Roissy, cando o avión reducía a altitude, semellaban un enorme cobertor de retrincos irregulares tracexados a cordel, en córes puras planas moi intensas, verde escuro e amarelo de cadmio alternantes, salferidos de matos boscosos eiquí e acolá. Nestas, voándomos xa baixiño e moi a modo, ou tal me pareceu, atravesamos Paris sobre o eixo do Sena no tramo central. Deume o corazón un chouto e botouse a reloucar. Coido que nunca antes o sobrevoara dese xeito. Podía identificar edificios e ruas como se estivese a ollar un plano monumental da cidade. Mesmo dei localizado, na "rive gauche", o cruzamento de Saint Germain con Raspail e a rue du Bac, de onde parte a brevísima rue D"Alembert cara o Sena, a poucos pasos do Quai Voltaire. Antollóuseme, cando menos, que o localizara, tan familiar me resulta ese recanto estremeiro do "quartier latin", tantas e tantas veces levo tripado o seu chan enlousado con "pavés" cando inda non o soterrara o asfalto. Rue D"Alembert, casa da Tachia Quintana. Premeume no peito a nostalxia, unha nostalxia imensa, con toda a saudade dun dos meus paraísos perdidos para sempre. Casa da Tachia e Rossof, o noso fogar en Paris, noso de Aurichu e máis eu, primeiro na avenida do Observatoire, nos anos felices e libérrimos do meu re-nacemento á vida, máis logo en D"Alembert, desque alí se mudaran. D"Alembert, a epopeia da Enciclopedia con Diderot, a famosa "Conversa" antre os dous, o discurso precursor e premonitorio no que Diderot se adianta en case un século ao evolucionismo, o texto a piques de ser destruido que só vería a luz decenios despois da sua morte, a fascinante conversa que eu relera non sei que dia do pasado inverno, ler, esquecer, reler, relembrar, volver esquecer, como me pasa sempre ou case sempre, maldito andacio meu da desmemoria, e din que a teño boa, a memoria, xa quixera eu, só pra algunhas cousas, só nalgúns casos, só fragmentaria, anacos soltos, coma dun xerro esnaquizado, como fotogramas dun filme derramado, como aquela frase do D"Alembert nesa conversa, qume ven ás mentes mentras cismo en todo iso no avión que sobrevoa baixiño e moi a modo Paris, cando Diderot lle propón saltar miles de anos adiante no tempo pra imaxinar o que acontece no planeta ao extinguirse o sol, e vai D"Alembert e di aquilo de que o tempo non conta prá natureza, só o movemento, e isto xa non estou certo de que o dixese il ou que sexa unha engádega miña tirada de calquer outra fonte, porque peculiar miña non é, seguro. O tempo, diabólica invención humán. O tempo que agora está a decorrer á inversa no meu maxín mentras o reloxo segue avante e o avión se aproxima a Roissy, aeroporto CDG, Charles De Gaulle pra máis señas.

Esa noite terei que durmir nun hotel próximo ao aeroporto, pra coller logo na mañán cedo o vóo de volta a Galiza. A angueira que alí me espera dáme repeluxe, presa como son de maus agoiros, presentimentos pesimistas que, infelizmente, han resultar fundados. Así que, á vista inesperada de Paris dende o ár, prendido no encantamento das lembranzas e vivencias felices que me suscita, asáltame o degaro do retorno atrás no tempo, e o desexo incoercíbel de tornar as augas do río que me leva na inútel peripecia actual da miña vida, rachar o plan de viaxe establecido, irme á casa da Tachia, avisar a Aurichu para que se veña onda min , e ficarmos en Paris o tempo que queiramos. Qué marabilla!. Aquela morada sorridente coma os donos, empoleirada nun sexto andar, os teitos, chemineas e bufardas de Paris dexergados a traveso das fiestras, como un lenzo da "belle époque", cadros e libros por todas partes, o harmonioso desorde entrañábel que tanto estimo dos espazos e os obxetos posuídos pra vivilos e non para exibilos, que deseñan as pegadas do acontecer cotián e acobillan o labirinto máis íntimo da existencia.

Aquela casa de portas sempre abertas a unha difusa e polimorfa tribo de amigos e camaradas esparexidos polo mundo, nómadas ou sedentarios, transeuntes ou moradores da cidade, artistas, escritores, científicos, músicos, profesores, operarios, artesáns, fabricantes de soños, exiliados, loitadores en misións imposíbeis, inmigrados. Desfilan polo meu maxín as imaxes e os nomes dalgúns diles, o son das suas voces tamén. Bata Mijailovich, o grande pintor serbio, afincado en Paris dende anos atrás, e a Lubynka, a sua compañeira, delicadísima pintora ela tamén. Paco Ibáñez, toda unha xeira de cancións de combate antifascista, "A galopar, a galopar…", vasco coma Tachia. O portugués Luis Cilia, exiliado de moi noviño, musicador de poetas encarcerados en Peniche polo salazarismo, "Ha só mar no meu país…", e aquela terríbel cantiga contra a guerra de Angola, "Rola sanguenta unha bola…", e máis aquela outra que cantabamos todos transpóndomoslla ao franquismo, "É sempre a mesma melodía…" O galego Ramón Chao, que eu coñecera hai meio século -qué horror!- como pianista estudante de virtuosismo con Magda Tagliaferro, antes de se convirtir no grande xornalista e o novelista que inda é, e Felisa, a sua muller, vasca tamén, filla de exiliados cando a guerra, científica excelente, e o seu fillo Manu, que coñeceramos inda un cativo daquela. Krasno, o escultor uruguaio, prematuramente desaparecido. Gamarra, uruguaio tamén, fantástico pintor hiperrealista que botaba meses en cada lenzo que pintaba, e que máis logo descubrin ser amigo de Galeano e ilustrador das capas dalgúns seus libros, arañeira das relacións inesperadas coas que vas topando no labirinto da existencia. E Gabriel, claro, o "Gabo", García Márquez, Tachia e máis il coñecéranse e amáranse cando, recén inmigrada ela en Paris, compartía nunha bufarda unha "chambre de bonne" con Violeta Parra, e o Gabo era aínda un descoñecido xornalista que sobrevivía na precariedade escribindo relatos que inda ninguén lle publicaba. Anos despois, Tachia coñecera e casara con Charles Rossof, ruso-francés nado en Marseille, poisque o seu pai, amigo de Lenin, fuxira da Rusia zarista após a fracasada revolución do 1905, aquela á que Shostakovich consagrou unha das suas máis impresionantes sinfonías, especialmente o tempo lento que describe cando os campesinos se congregan na grande praza perante o Pazo de Inverno de Leningrado, inda daquela San Petersburgo, como agora outra vez, reviravoltas cara atrás na historia, para pedírenlle pan ao "padrecito zar", e o zar dálles chumbo de ametralladora da sua garda imperial, e logo o pai de Rossof voltara a Rusia cando da revolución bolchevique, e volvérase expatriar despois da morte de Lenin. E Rossof fixérase comunista dende a adolescencia, e estudara enxeñeiría no canto de filosofía porque comprían científicos e técnicos capaces de transformaren materialmente o mundo para acadar o benestar de toda a humanidade, tal pensaba aquela mocedade revolucionaria do período de entre-guerras, e fora amigo dos dirixentes do partido comunista alemán, antes da deriva estalinista, e andivera a traballar por todo o mundo facendo estudos de tectónica pra prospeccións petrolíferas, e seguira a ser comunista toda a vida, mesmo despois de darse de baixa do PC francés, e unha sua irmá estivera na Resistencia, e sobrevivira ao campo de concentración de Mathausen, era ise, non si, e fora recibida como tantas e tantos outros supervivintes á barbarie, trala derrota nazi, no famoso hotel Lutêce, o mesmo que durante a ocupación fora cuartel xeral da Gestapo, fixérano así a mantenta os artífices da Liberación como simbólico desagravio á vítimas francesas do nazismo.

Pásanme velozmente pola cabeza tantas lembranzas de conversas, de "entretiens" en D"Alembert, que non con D"Alembert neste caso, mais si con seres humáns extraordinarios e amig@s entrañábeis, algúns xa desaparecidos, que nen sequer me decato de que o avión aterrou xa en Roissy, CDC. Cando entro na terminal, sigo aínda envolto na néboa da miña ensoñación. Mais non collo o autobús pra Paris en procura de abeiro na casa da Tachia en D"Alembert. Obedientemente, disciplinadamente, cumplo o plan previsto, voume ao hotel previsto, durmo o tempo previsto, madrugo á hora prevista, collo o previsto vóo de regreso a Vigo na terminal G do aeroporto, a mesma á que chegara á ida, aquela co grande rótulo no que se lé "Régionales", con destino de retorno a esta rexión europea da Unión Francesa, digo, a esta rexión francesa da Unión Europea que, para Air France, e non só pra ela, é o país iñorado, o povo esmagado e a nación negada que algúns aínda chamamos Galiza -o "Meu país" de Casado Nieto e Miro Casabella, o que "é verde e neboento e saudoso e antergo….", mais inda non é de seu.

[http://www.altermundo.org/v-un-te-marroquino/]

Era o meu derradeiro día de estancia en Rabat. O cuarto dende a miña chegada. O terceiro en xornadas de traballo do Consello, que inda continuarían no día seguinte, sábado, para concluíren no serán.

Algúns dos meus colegas ficarían até o domingo, ou mesmo até o luns. Eu nin tan sequera podería completar esa terceira xornada, poisque a mediados dela, como xa dixen, partía o meu voo de regreso, vía París. Farían así tres días completos, no intre de eu partir , o intre no que rompería o encantamento no que o meu espírito, parecíame a min, vivenciara esa xeira, tan breve en duración polos reloxos, pero tan longa e distante en anos luz do meu vivir na miña terra, e das angueiras que interrompira só tres días antes e que me compría reanudar á volta. Lembreime sen querer, mentras cismaba nisto ao espertar aquela mañá, do conto xaponés do mariñeiro e a serea que me viñera ás mentes ao despedirme en Roissy, á vinda, dos dous galegos que ían traballar ao Mar do Norte. E se aquilo fose unha premonición? Se fose pasarme a min como ao mariñeiro xaponés da fábula ao meu retorno a Galiza?

Na mañá cedo decidín achegarme até o Yasmine en Temara, inda que nada máis fose para ver como se formulaba o informe da comisión de estratexia no plenario do Consello -e cómo pintaba a abordaxe do debate. Trocar impresións con Massiah e máis facerlle algunhas encomendas ao Quim Arrufat, compañeiro na Conseu, poisque el non estaba encadrado nesa comisión pero, en troques, ía participar nos plenarios do Consello até o remate das xornadas. Estaba co Oier e con María Pía, a chilena, simpática e lista coma un allo, incansábel activista e viaxeira de aquí pra acolá como presidenta da AMARC, a Asociación mundial de radios comunitarias, unha rede de comunicación alternativa en continua expansión. A véspera xantaramos xuntos, co Miguel tamén, o chileno da ALOP, e falaramos do Chile de Allende, claro, e do golpe e o masacre, do proceso todo que eles non viviran, porque son moito máis novos ca min, xa non digo Quim e Oier, moito máis novos aínda, e emergullara a relembranza de exiliados que eu acollera daquela en Compostela, ao abeiro da Faculdade de Económicas, do "Tata", Augusto Moreno, agrónomo extraordinario, optimista inquebrantábel, con quen máis logo volvera relacionarme en Montpellier, e anos máis tarde atopariámonos por azar en Porto Alegre, nun dos FSM, e de Raul Iturra, o xenial antropólogo, que pasara un ano a vivir e traballar en Vilatuxe, terras do Deza, cando Mario Orxales estaba no IRYDA, e logo en Cambridge, e finalmente puxera en marcha o departamento de antropoloxía social na universidade de Lisboa, e de Pancho Vío, ubicado na universidade de Sussex, e algúns máis… O drama da diáspora do exilio chileno despois da traxedia do setenta e tres, o único once de setembro que aínda me escoce e me esgaza por dentro na memoria. Maria Pía e Miguel sabían de algúns deles, duns que retornaran a Chile e uns que non; eu perdera xa o contacto con todos nestes últimos anos -desleixo imperdoábel, abofé. Quim e Oier escoitabanme como supoño que escoitaba eu cando novo aos vellos republicanos que relataban episodios anteriores á miña existencia. Inda que Oier tiña vivencias propias de represión sen acudir a relatos do pasado. Pasara un ano na cadea, en espera de xuízo, acusado de colaboración co "terrorismo". Sen fundamento ningún, como acabara por demostrarse, e saíra absolto: mais o ano de cárcere ninguén llo devolvera, nin o indemnizara por telo padecido. Fillo de obreiro transportista, era, de moi noviño, moi bo bailarín en danza tradicional euskaldún, e mesmo gañaba dese xeito a vida e pagábase os estudos. Se cadra por iso o meteran no trullo, vai ti saber, e sei moi ben o que me digo con este sarcasmo. Mais non tiña trauma ningún, asumírao como un accidente, algo frecuente no seu país e que lle caera en sorte a el nesa ocasión. Agora andaba a elaborar a súa tese con Paco Letamendía: falamos un bo anaco deste meu vello amigo, el non sabía que o eramos. Por mor dese seu actual labor de investigación, deille noticia do libro de Lacasta Zabalza, que el non coñecía, e do que Laiovento editara unha versión algo reducida preparada polo proprio autor, A España uniforme, libro crucial moi pouco difundido, no que Lacasta procedía a unha lúcida descodificación semiótica do "pensamento correcto" español postfranquista, revelaba a presenza nil dos vellos atavismos ideolóxicos chovinistas e amostraba as analoxías e ligazóns do discurso político españolizante dos González e demais compañeiros mártires co Ortega proto-fascista e até con certos ideoloxemas de Primo de Rivera -do José Antonio, claro, non do pai. Comenteille a relevancia que tiña, ao meu ver, esa análise pra entendermos cabalmente o proceso ideolóxico subxacente que conducira ao estourido de ouleos da caverna reaccionaria celtíbera actual: eses ideoloxemas estaban tamén no discurso da progresía pesoísta alternante no poder.

Feitas as miñas encomendas no Yasmine, retornei a Rabat. Dispuña dun par de horas antes de partir para o aeroporto, e pedinlle a Nuredin que me levase e fixese de cicerone na Medina, non quería marcharme sen ter posto os pés nela, sequer fose unha breve paseata. Aparcou o auto ao pé do alto valo que cai a chope sobre o paseo á beira do río nese treito do recinto. No cimo, a maioría das casas da Medina empoleiradas nesa estrema tiñan balcóns prominentes pechados da abaixo arriba con celosías de madeira. "Son todas casas de xudeus. O bairro xudeu élle de aí pra dentro nesta parte" -esplicoume o Nuredin mentras gaveabamos por unha rua moi encosta para adentrarnos na Medina. "Os xudeus e nós convivimos sempre sen problema ningún, inda que eles non se mesturaban connosco, xa entende, adoitaban casar entre si. Nós tamén, é certo. Mais, pas de problème, jamais. Agora só se fala de conflitos, é cousa da política, e parece que andásemos sempre a rifar antre uns e outros, iles e nós. Mais, olle, durante séculos e séculos convivimos sen problemas, aquí en Marrocos e en todos os demais países árabes. Os nosos problemas foron sempre cos de fóra, os de onda vostede, xa me entende, os europeus, que tampouco os cristiáns afincados onda nós. Agora fican poucos, xudeus, quero dicir. En todo este tempo, dende hai décadas, moitos fóronse pra Israel. É frecuente que veñan, de visita, mesmo fillos dos que se foran e que inda naceron aquí. E procuran a casa onde naceron, ou onde viviran os pais. Coido que teñen nostalxia, no fondo, ou tal parece. Porque tampouco é vivir, tal como está a cousa, aló, n"est-ce pas?…".

Xa na Medina, adentrámonos no "souk", ou zoco. Unha das rúas levaba ese nome, nun rótulo á entrada."Souk siñifica zapato" -díxome, ou tal lle entendín, se cadra comprendín mal. Zoco, en galego, tamén -pensei pra min. Mais non tentei disipar o posíbel malentendido. Toda a miña atención estaba prendida en observar as tendas, os obradoiros artesáns, entrarmos niles, velos traballaren o coiro, as peles, os metais. Ofrecían venderme cousas, mais sen insistencia, non eran agobiantes, se cadra pola compaña do Nuredin. Só merquei unhas babuchas de pel, onde el me indicou cando llo propuxen, tamén unha chilaba e un pequeno brazal para Aurichu, en prata con fermosísimos debuxos esmaltados en cores moi puras: ourivesaría artesá bérber. Pesáronmo pra determinar o prezo, chamoume a atención, son inexperto en mercados populares árabes ou bérberers. Botei uns paliques cuns e outros, Nuredin por medio tamén. As calellas estaban cubertas por riba dun lado a outro con toldos ou con canizos que filtraban a luz e amparaban do sol e a calor, de xeito que se estaba moi a gosto nelas. Mais o tempo comezaba a escasear e eu quería tomar un bo té marroquino, como despedida. "Vouno levar a un sitio no porto, na outra beira do río, da banda de Salé. Logo de alí ao aeroporto son cousa de dez minutos, pouco máis".

Pasamos a ponte sobre o Buregreg. Case a carón, en paralelo, as obras dunha ponte nova en construción. Xa da outra banda, as instalacións do porto extendíanse ao pé do promontorio, menos enfesto que o da beira esquerda, a de Rabat, no que se asentan os bairros de Salé -ou Shlá, como xa dixen- máis arrimados ao esteiro do río e ao mar aberto. Chegados ao café, por chamalo así, Nuredin ficou moi abraiado de que o instase a sentar cabo de min, nunha mesa dende a que dexergabamos toda a foz do Buregreg, co outeiro da Cashbah de Rabat perfilado na estrema esquerda cara o suloeste, afuciñando no mar coma un xigantesco arroás en trance de mergullar no ouceano. Fixo il a encomenda do té e, desque o camareiro trouxo o servizo, encarregouse el tamén dos preparativos previos a servilo e, a que estivo no seu punto, vertelo nas cunquiñas. Estaba delicioso, co toque de sabor das herbas que a min antollábaseme coma o da nosa néveda, máis ben cá menta, avivecendo cun ponto de frescor o máis acre e amarguexo do chá. E botámonos a falar del e de min, asegún nos cruzabamos preguntas e respostas recíprocas encol da nosas vidas, traballos, arelas e aficións, tal que dous amigos de vello que se reencontran despois de anos de ausencia. Faloume por vez primeira da sua muller, il tiña cincoenta e dous anos e levaban vintesete de casados, nunca endexamáis rifaran. Contoume dun seu avó que vivira cento e moitos anos, e que pasados os cen saíranlle dentes de novo. Non llo dixen, mais pareceume inverosímil. Pero, xa de volta na Galiza, habíame tirar da miña incredulidade un odontólogo amigo de meu a quen llo consultei.

Era un grande conversador, o Nuredin, e moi habelencioso para inquirir de esguello e sen caer na impertinencia, ao xeito de calquera paisano veciño meu de Aguiar ou Brans de Arriba, coma o Roxelio ou os finados Daniel e Apolinar, os "Enxos", meus vellos contertulios de longas parrafadas ao pé da porta so a uveira, que por moita confianza que xa tiveramos mantiñan sempre a cortesía peisana do respecto á intimidade de cadaquén. Admirouno moito que eu fose profesor de universidade -"E eu a falar con vostede así", marmurou inxenuamente nun intre, e fíxome rir. Terciouse contarlle algo dos foros sociais, por mor do que eu viaxara alí, e escoitaba con moita atención, resultáballe obviamente algo tan descoñecido e insólito coma música celestial. Víanse, no peirao, uns mastros coa bandeira marroquina, que é vermella coma o pementón, e vou eu e, sen pensalo, espétolle: "Sabes que, onda nós, o vermello é a cor da revolución?". Sorriu e dixo: "Aquí é a nosa bandeira nacional". "Tamén o era na URSS", pensei, en silencio. "Comprirá partirmos, ou?", dixen. Fixemos o camiño moi calados, até chegarmos ao aeroporto. Deille a miña tarxeta da Fundación: "Podes chamarme ou mandarme un correo cando gostes", e pregunteille cánto lle debía. Rañouse a cachola, custáballe dicirme unha contía, xa non era un simples cliente do seu taxi, víase ben. Boteille unha man: "Hoxe prestácheme moitos servizos, a máis do taxi, e fixéchesme moi boa compañía, coma un camarada". Cando viu os cartos que lle eu daba, acendéronselle os ollos de contento, sorriu e deume a man: "Hoxe xa non traballo máis. Voume pra casa onda miña muller". Era evidente que estabamos na periferia do sistema: traballar para vivir, non vivir pra traballar. Aceneille co meu brazo, e o meu puño, dende a entrada da terminal de viaxeiros do aeroporto de Salé. Seguramente máis nunca o volvería ver. Coma o mariñeiro do conto xaponés.

[http://www.altermundo.org/iv-estratexias-fronte-as-crises/]

Da crise, a séria, a global, a do sistema, íase tratar agora, durante toda a segunda xornada de sesións do Consello. En pleno e en comisións, coma na cámara -de gas- galega.

Saíndomos do porto de Rabat cara o sul polo paseo da beiramar, o perfil da costa no treito que vai dende os arrabaldos da cidade deica Temara asemellábaseme ao da nosa Mariña cantábrica antre Barreiros e Reinante, só que, no canto de orientado ao norde, debruzado cara o oeste sobre o oceano como ao pé da Soavela ou dende Silleiro ao Miño. Na mañanciña, luz oblicua dende terra; espello no mar ao solpor. Por baixo da estrada, un largo socalco cuase contínuo de rocha gris chá até o borde das augas, estantías efixies de pacenzudos pescadores de cana a cada pouco, intervalos de praias desertas naquela altura e, súpetamente, centos de metros de longos valados provisorios cercando os ermos costeiros. "Oh, là, là. Sonlle proxectos de novas urbanizacións para o turismo" -espricábame o Nuredin en pago á miña curiosidade. E a seguida interpelábame: "Non sei qué vai ser diles agora, co da crise, qué lle parece a vostede?". Resposta evasiva da miña banda, por nugalla e falla de dados sobre a situación da economia marroquina. Algo equivalente ao lerio de "por unha banda xa ti ves, e pola outra qué queres que che diga". A fuxidía ollada inquisitiva de Nuredin polo retrovisor viña dicir: "iste non sabe ou non quer mollarse?". "As duas cousas", retrucaba mentalmente eu. De tan cedo na mañán, e por mor do meu conxénito bioritmo vesperal, o meu caletre non estaba para disquisicións especulativas que requirisen esforzo neuronal. Asemade, nos tempos mortos da miña actividade alí, o meu esprito viaxaba de volta a Aguiar, e tiña saudades do meu eido. Era a primeira viaxe na que tal me acontecía, e tíñame íntimamente desconcertado. Até o ponto de aquela costa suscitarme a evocación da Mariña que, postos a matinar con rigor, ben pouco podía parecérselle, madia leva. Cousas da nostalxia que dende o comenzo fixera presa en min. Ou tamén das chamadas que intermitentemente recibía por mor do entroido da asemblea do Bloque, que nen aló me deixaban en paz, manda truco, mira ti. "Outra crise dentro da crise", dei en cismar -e non puiden menos ca sorrir por dentro pola ocurrencia, ou o despropósito.

Da crise, a séria, a global, a do sistema, íase tratar agora, durante toda a segunda xornada de sesións do Consello. En pleno e en comisións, coma na cámara -de gas- galega. Na sesión plenaria, primeiro. O vello "Gus" -Massiah- coordenador da comisión de estratexia, abre o debate co seu relatório. Análise das liñas de actuación dos governos -primordialmente no centro do sistema- e dos recentes acordos do G-20. "É un directorio e, como tal, ilexítimo -sentencia- e no que, por riba, dominan as propostas do G-7, hoxe G-8. Limítanse a medidas para evitar a creba global do sistema financeiro, a manipularen instrumentos obsoletos coma o FMI e o BM, e a vou- gas declaracións de intencións sobre realidades tan escandalosas coma os "paraísos fiscais" ou a débeda dos países pobres. Para nada abordan a lóxica que conducíu á crise do sistema. O G-7 seica pensa poder saír da crise sen reformas a fondo, e impón no G-20 os intereses estratéxicos USA. Entramentras, a crise agrávase e as respostas revisten formas diferentes nas diferentes rexións do mundo. Compre afortalar as resistencias e acharmos unha saída á crise que non sexa máis do mesmo, pero aínda non demos consolidado un foco de reflexión estratéxica encol diso. E non nos enganemos: o neoliberalismo ven de sufrir unha derrota ideolóxica, mais aínda non política".

A seguida sinala tres polos na dinámica da resposta á crise. O primeiro é o do sector reformador dentro do proprio stablishment: son os consabidos artífices do "Green New Deal" -ou do que Walden Bello bautismou como "Global Social-Democracy" (GSD), ao que me eu referira xa nun artigo anterior á miña viaxe a Rabat. O segundo é o movemento sindical internacional -cunha posición anti-neoliberal, mais non anti-sistema, centrada na presión sobre as liñas reformistas e na negociación imediata sobre as condicións laborais e salariais. A dinámica preponderante nese polo sindical, cando menos nas sociedades do centro ou "norte", non vai mudar por sí mesma as estruturas cardinais do sistema, porque xoga nunha dialética que as reproduce: ao cabo, resulta simétrica do novo New Deal e a nova Social-democracia, cara unha reedición anovada do "welfare-state" e a concertación social de outrora. E enfin, o terceiro polo: o da oposición frontal antisistémica do movemento altermundista e o FSM. Mais este movemento, que rexeita o sistema existente, aínda non deu formulado o seu modelo alternativo: eis o reto que lle compre defrontar. E para iso, o Gus reitera a proposta dunha estratexia en tres níveis ou horizontes que xa formulara en Belem do Pará: o da defensa máis imediata das vítimas da crise, en tódalas instancias, incluída a asemblea da ONU -como está a promover xa François Houtard, por caso- contra os G-7 e G-20; o de maximizar as loitas e a presión radicalizadora sobre as liñas reformistas e o movemento sindical integrado no sistema; e o proceso de combate de fondo, que combine a análise da lóxica que conducíu á crise sistémica e máis as teses da "crise de civilizacións" -patrimonio orixinal do movemento indixenista, por certo- coa angueira criativa de xestación de novas relacións de produción e distribución, pautas de consumo e principios ecolóxicos, nunha dinámica orientada a transformar e transcender o actual sistema-mundo.

No debate subseguinte escóitase de todo, ou case: ponse unha vez máis de manifesto a grande heteroxeneidade das orgaizacións e movementos membros do Consello. É natural, e máis é unha riqueza; pero é tamén unha dificultade a superar para avanzarmos con rapidez e eficacia no logro dunha estratexia común fronte á "ruda adversidade urxente" -venme á memoria a metáfora de Pondal coa que encabezara eu o meu "Atraso", decenios atrás, e pergúntome se o esforzo de diagnose que estamos a facer a prol dunha estratexia colectiva para tódolos actuais "damnés de la terre" non acabará por resultar tan inútel como penso que resultou ser o meu proprio de entón e máis dispois para os "escravos da terra" do meu pequeno país arestora tan en perigo de extinción coma o orangután de Borneo. "Non esaxeres" -recrimínome a min mesmo. Cándido Grzibowsy advírtenos: "Compre recuperarmos a análise da dimensión política da crise". Tiña que ser il. Ou iles, millor dito, @s brasileir@s. Porque o secunda Miriam, nunha clave moi próxima: "En Belem houbo unha enchente de iniciativas e alianzas tecidas nas asembleas dos movementos, asumidas logo polo CI, a prol dunha estratexia conxunta na esfera política para saírmos da crise: a comisión de estratexia debe analisar e artellar todo iso". Tamén activistas da África negra. De Suláfrica: "O debate é aberto, pero o espazo anti-sistema é unha realidade en marcha. Son moitísimos os movementos que actuan e combaten cun mesmo norte. Compre sinalarmoslles as orixes e responsábeis da crise para orientar os seus combates, para apoialos e reforzalos: quero poder levar esa mensaxe de volta á miña comunidade". De Nixeria: "Cómprenme alternativas estratéxicas, os meus compañeiros demándanmas, e non podo chegar onda iles e non terlles respostas". O veterano Chico Witaker desce á concreción: compre que as comisións do CI sinalen obxetivos, plans de traballo e proxectos concretos que materialicen as liñas estratéxicas da acción conxunta e combinada dos diversos movementos.

No entanto, despois de xantar, na comisión de estratexia reprodúcese o debate da mañán. A empezar polo método. Plantéxao cruamente Ana, a eficiente colaboradora de Massiah no labor de coordenación:"Temos un problema de metodoloxía porque non está definida unha visión compartida do rol e os obxetivos dos FSM, e só así se pode definir unha estratexia de conxunto". Roberto, o indixenista peruano, suxire traballarmos en dous bloques temáticos: un, o das propostas estratéxicas de longo prazo contidas nas conclusións de Belem -crise de civilizacións, movemento campesino e control da biotecnoloxía, crise climática, etcétera, até "reinvención" do Estado; outro, o das propostas pragmáticas imediatas. Alguén reclama que a comisión de estratexia sexa o "think-tank" do Consello. Vale. Outro afirma que esta comisión ten funcións instrumentais. Vale tamén. Algúns, coma min, impacientámonos e reclamamos pórmonos a proba de construir paso a paso unha estratexia de loita social con proxección política para o conxunto do FSM a partirmos das propostas das asembleas dos movementos: só así saberemos se val ou non a comisión para algo máis ca funcións instrumentais do CI. Ao cabo, non sen tempo, chegamos a un método e plan de traballo que o asisado e paciente Massiah sintetiza e traduce en esquema asumido pola comisión. Ao día seguinte trasladaráse ao plenario do CI. Eu xa non poderei asistir máis que ao inicio: o meu vóo de regreso a Galiza via Paris sai a meiodía.

É xa o luscofusco cando rematamos. O meu "mancontro", ou telefone móbil, leva todo día a darme a murga por mor da asemblea do Bloque -e eu todo o día a blasfemar: os xornalistas de acó queren saber; eu non. Mais os compañeiros presiónanme. Ao cabo cederei. Imos cear a unha terraza, fronte do Yasmine, o Quim, Oier e máis eu. Atendo a entrevistas telefónicas que interrompen a nosa conversa, unha divertida regueifa arredor da noción de república e os peares da cultura cívica republicán. Tamén da sua relación coas custións nacionais e os nacionalismos emancipadores -faltaba máis! Eu confésome, no primeiro, discípulo serodio de Toni Domènech -se cadra mesmo anacrónico dalgún xeito. Rinse moito. Logo o palique deriva e enceréllase, como as cereixas tiradas do cesto; axiña transita por un labirinto inzado de solpresas en cada reviravolta. Repentizamos argumentos, estimulámonos mútuamente nunha diatriba cordial. Rímonos a eito os tres. Resúltanos tan saudábel coma un exercizo físico. Só que iles son moi novos, teñen moito vigor. Eu resisto como podo -e disfroito arreo. É a terapia incomparábel do humor. Cando me decato, son as tantas da noite. Nuredin leva duas horas a agardar por min, no seu auto aparcado diante do Yasmine. Na escuridade, non distingo ben o seu aquel até chegar xa á par dil. A longa espera non disipou do seu rostro o sorriso franciscano co que adoita saudarme. "Vámonos. Disculpa o plantón que che dei" -dígolle conforme me instalo no vello Mercedes. No asento dianteiro, desta vez: iso e o tuteo son novedades no meu trato. O seu sorriso anchéase: "N"vous en faites pas! Non tiña outra cousa que facer. Foivos ben na xornada de hoxe?". Non souben que constestarlle, inda que asentín coa cabeza. "Depende" -estiven por lle dicir. "Xa vexo que hoxe tes Brahms" -díxenlle, en troques. Ollou cara min, feliz.

[http://www.altermundo.org/iii-debates-e-conversas-no-yasmine/]

Salta o tema do Sahara. Poucas semanas antes, o Frente Polisario, e máis unha potente intersindical africana, protestaran pola escolla de Rabat para esta xuntanza do CI do FSM.

Aquela noite, contra do que eu, segredamente, arelaba, o combinado Mercure-Sheherazade non surtíu ningún benfeitor influxo nos meus soños. Se cadra foi que Hermes, ciumento de ter sido postergado polo seu suplente romano no rótulo da miña morada accidental en Rabat, negouse a transmitirlle ao meu subconsciente as mensaxes oníricas de aquela prodixiosa artífice de mil e unha noites de fascinantes relatos fantásticos adiadores da morte decretada contra dela polo diván califal. Os pragmáticos romanos, incluídos os seus deuses, carecían da sensibilidade para imaxinaren e vivenciaren o inefábel que posuíran os gregos, e que herdarían os árabes. Inda hai pouco que o meu amigo Naro -García Suárez- matemático il e fino escritor tamén, con ocasión da apresentación dun seu ensaio encol das relacións antre as matemáticas e a literatura editado por Laiovento, comentábame o feito histórico de que os romanos limitáranse a tirar proveito de toda a produción teórica helena en eidos como a álxebra e a xeometría para aplicárena á solución de custións práticas de índole técnica, mais despreocupáranse da especulación teorética, non arrequeceran nen chisco a avenza filosófica e científica herdada da Grecia clásica e, ao cabo, chegaran a esquencer os fundamentos teóricos da tecnoloxía que tan habelenciosamente empregaban e aperfeizoaban. E que por iso se perdera, ao descompórese o imperio, a herdanza grega, que só retornaría a Europa por mediación dos árabes, precisamente, e non por transmisión dos latinos. Como ben pode pasarlle á universidade europea actual co lerio de Bolonia, se a mocedade estudante non o remedia. Como puido pasarlle a Franza cos tecnócratas politécnicos do Giscard d"Estaing, de non térenlles gañado o pulso centros de investigación básica en fisica e matemáticas tan radiantes daquela coma o de Toulouse. De xeito que Hermes sintonizaría perfeitamente coas fantasías de Sheherazade, e faríalle moi gostoso de mensaxeiro para transmitírllemas aos meus soños. Mercurio, non: qué utilidade poden ter? -rosmaría. E así, aquela primeira noite no Mercure, Sheherazade non visitou os meus soños, e foron tan anodinos que non deixaron pegadas na miña mente nen saudades no meu corazón: só o valeiro oco da ausencia.

Dei en cismar nisto desque acordei. E lembreime do sentencioso comento sarcástico de Leopold Bloom a Stephen Dedalus no Ulysse joyceán. Hai ben anos que non o releo, mais éravos cousa así como: "Os gregos, Stephen! Nada a ver cos romanos. Se os romanos chegasen a este outeiro, á vista da paisaxe que dende eiqui se dexerga, dirían: "Qué magnífico panorama: fagamos acó unha letrina" ". Fixéronas a eito ao longo e largo do seu imperio. Coma os ianquis de arestora na sua esterqueira global.

Cando descín a almorzar, xa estaba Nuredin á porta do hotel, por fóra. Aceneille coa man, pra lle indicar que sairía axiña. Respostoume cun debalo da sua cabeza, e o sorriso franciscán na sua faciana. Chegados a Temara, na entrada do Yasmine rebulía moita xente, caras coñecidas moitas delas, desta vez. Nuredin non me non quería cobrar. "Xa me pagará cando veña recollelo de volta, porque vai pasar eiquí todo o día, non si?. Pola ida e volta fareille millor prezo, vous comprenez!". Tiven que espricarlle que, se cadra, voltaba a Rabat con compañeiros do Consello, e nen sabía a qué hora. "Non importa", dixo, mentres me acompañaba á recepción de aquel complexo hosteleiro, e falaba en árabe, ou se cadra bereber, co encarregado. Foi entón cando me deu a sua historiada tarxeta, ou cartón. "Chámeme a este teléfono cando queira voltar, e en meia hora estou eiquí. Os seus amigos poden vir tamén, cobrareille o mesmo". Pagueille de todos xeitos. "Se o chamo á noite, daquela faime a rebaixa, conforme?". Sorríu e colleu os cartos, abaneando a cabeza.

Entrei no recinto da xuntanza, recollin a miña acreditación, entreguei a nosa aportación ao fondo de solidariedade para as delegacións máis precarias en recursos. A sesión plenaria ía comezar con retraso, como decote. Entramentras, apertas e saúdos efusivos cos máis coñecidos e cordiais, o veterano Chico Witaker, un dos brasileiros fundadores do FSM, Moema Miranda, Rafela Bollini, Teivo Teivanen, qué sei eu -e qué vos importan os nomes, pensaredes vós. Dos da Conseu, xa estaba Oier, o mozo vasco de Askapena. Quim Arrufat, o do Ciemen catalán, inda non chegara. Viña por Casablanca e, cóntamo Oier, perdéranlle a maleta no avión, así que inda tardaría. Primeira sesión: balance do programa de actividades e mobilizacións acordado en Belem, até hoxe. Logo, informe do Foro do Magreb e do Makretch que ven de celebrarse nas vísporas do Consello -e debate.

Salta o tema do Sahara. Poucas semanas antes, o Frente Polisario, e máis unha potente intersindical africana, protestaran pola escolla de Rabat para esta xuntanza do CI do FSM. Lóxico, dada a infame traxectoria de agresión do Estado marroquino contra o povo saharaui e os seus dereitos, a ocupación do seu territorio polas armas, a condea ao exilio "sine die", a sistemática violación das resolucións da ONU: a "derradeira colonia en África", líase xa en cartaces cando do FSM en Nairobi, no 2007. Unha pauta de conduta análoga á de Israel co povo palestino. Mais o Consello escollera Rabat para potenciar a dinámica dos movementos sociais anti-sistema no Magreb. Tamén se comprende. A Conseu mediara en apoio dos saharauis, reclamando que o CI garantise, cabo do governo marroquino, a participación diles nas reunións de Rabat -mais os saharauis desconfiaran de Marrocos, tiñan motivos abondo para desconfiaren, e optaran pola ausencia e o boicot.

No decurso da sesión, informa unha comisión do Foro do Magreb, na que disque algún dos membros é saharaui, do seu propósito de constituirse en mediadora no conflito, e apresenta un documento coa sua posición verbo do problema, unha declaración de postulados e principios para a sua mediación. Analisámolo. Insatisfactorio: elude proclamar como principio o dereito do povo saharaui ao seu territorio histórico e á sua autodeterminación, acusar a Marrocos da constante agresión consumada durante decenios, denunciar o sistemático incumplimento das resolucións da ONU. Sen iso non hai apoio nen aval posíbeis do CI á comisión mediadora proposta. Oier e máis eu dicímolo con rotundidade no debate. Ao cabo, o Consello declina dar o seu apoio a esa pretensa mediación, mais deixa aberta a porta a aqueles dos seus membros que o queiran facer. Outros optamos por elaborarmos unha declaración conxunta alternativa nos termos rotundos que espuxeramos. Unha vez máis, a traslación do combate ao plano político, a proxección na dimensión política dos problemas, divide a posición dos movementos sociais representados no Consello do FSM. Comprobo que ese tangaraño perdura. Volvereino corroborar axiña nas xornadas de traballo desa mesma tarde e do día seguinte, tanto na comisión de estratexia da que formo parte, canto na translación do seu debate ao plenario do Consello. Tiña razón o Cándido no avión de Paris a Rabat: pouco se adiantara dende Belem. Curiosamente, alén dos brasileiros e algúns dos europeus, son os indixenistas americáns os que teñen a visión máis clara do problema, os que máis nidia e esplícitamente formulan a necesidade de construirmos en común unhas novas pontes de enlace coa instancia política -non coas institucións políticas xa existentes, que é cousa distinta.

Será mesmamente ise o tema central da nosa conversa á noitiña, rematada no empardecer a xornada de traballo, no curro dunha taberna próxima ao Yasmine, mentras debullabamos coas mans e case ás apalpadas uns peixes asados á grella, semellantes a ollomoles, baixo a ramallada dunha árbore que cubría a estrema da longa mesa que lle cadrara ocupar ao noso grupo e ocultaba a escasa luz dun par de bombillas penduradas dun cable de través. A Graça, unha opulenta muller brasileira, veterana loitadora sindicalista vencellada ao movemento dos Sem Terra e a Vía Campesina, diráo con moito desenfado no curso do noso palique. "A nosa visión é máis política. É difìcil separala da luita social. E non nos valen os esquemas europeus predominantes na análise, mesmo nen sequer os da esquerda. Acontécenos por exemplo co conflito israelo-palestino visto polos movementos sociais brasileiros. Somos solidarios cos palestinos. Mais nós temos un problema central na custión negra, por caso, situada nun esquema moi distinto, e porén, cara fóra e arriba, no debate político nos foros internacionais, resulta deformada ou até ocultada polos temas e enfoques dominantes na perspeitiva europea…". Asinte Roberto, o sagaz dirixente da coordenadora indixenista andina, con quen teceramos en Belem o acordo de colaboración coa Conseu na defensa dos dereitos colectivos dos povos e nacións, indíxenas ou non.

É noite pecha. Xa telefonara eu ao Nuredin, poisque ninguén se hospedaba en Rabat e compríame retornar só. Regresamos todos ao Yasmine, e alí estaba il, co seu vello Mercedes grandocho. No camiño de volta, xa non era a sétima de Beethoven a música que se ouvía no auto: era o concerto malchamado do Emperador -Beethoven pasara de admirar a detestar a Napoleón mesmamente por se ter coroado como tal, é ben sabido. Decididamente, o repertorio clásico do Nuredin era máis amplo do que eu sospeitara. Estaba canso. Inda tomei algo no bar do hotel, e funme deitar. Aquela noite nen sequer tiven soños anodinos. Tiven, en troques, un pesadelo horroroso. Fronte ao cabo de Fisterra, emergullaban do océano estarrecentes monstros de aceiro, enormes como xigantescos cabaleiros teutóns cubertos de escintilantes armaduras e brandindo imensas lanzas xiratorias coma pás descomunais. Semellaban aboiar nas ondas, nun lento e constante achegárense cara a costa. Ao pé do facho do cabo, onda o seu istmo, alí onde apousa en terra firme a cola dese grande cetáceo inerte, na area do Mar de Fóra, ringleiras inordes de mariñeiros e mariscadoras, armados de rastros, angazos, poutadas, forcados e varas de mariscar ao can, agardaban arelantes ao axexo dos monstros emerxentes do mar, sen daren fala, con lenes movementos espasmódicos dos seus ollos redondos moi abertos e como aglaiados, mirando ao fite cara as ondas. As imaxes do pesadelo remanecían aínda no meu maxín cando acordei na mañanciña, cunha raiola de sol sobre o meu rostro. Embrullo de Einsenstein e Díaz Pardo, pensei. Mais non dei descifrado o contido latente do meu pesadelo. Tampouco teimei en dar con il. Só semanas máis tarde, de volta xa na Galiza, desvelaríaseme por un casual a mensaxe premonitoria que contiña. Cando lin que seica Green Peace se aliaba cos cipaios ananos do país pra cercaren cun valado de torres eólicas xigantes a beiramar litoral deste país de meu. Deste meu demoucado país. Deste meu inerme país decote aínda asoballado.










